{"content": "39\nBiuletyn AGHpRAcoWNIc Y   Poczet rektor\u00f3w Akademii G\u00f3rniczej i Akademii G\u00f3rniczo-Hutniczej \u2013 cz\u0119\u015b\u0107 VIII\nZygmunt Bielski-Saryusz\nRektor w latach  \n1931\u20131933Hieronim Sie\u0144ski  \nBiblioteka G\u0142\u00f3wna AGH\nZygmunt Bielski-Saryusz urodzi\u0142 si\u0119 2 maja \n1869 roku w Widawie, w powiecie \u0142askim, \nw skromnej rodzinie ziemia\u0144skiej. Szko\u0142\u0119 Realn\u0105 \nuko\u0144czy\u0142 we Lwowie w 1887 roku, po czym zapisa\u0142 \nsi\u0119 na Politechnik\u0119 Lwowsk\u0105, gdzie na Wydziale \nBudowy Maszyn uzyska\u0142, w 1892 roku, dyplom \nin\u017cyniera mechanika. Po uko\u0144czeniu studi\u00f3w \nrozpocz\u0105\u0142 prac\u0119 w Hucie \u201eBankowa\u201d w D\u0105browie \nG\u00f3rniczej. \u015aledz\u0105c jego karier\u0119 zawodow\u0105 nie \ntrudno zauwa\u017cy\u0107, \u017ce by\u0142 cz\u0142owiekiem niezwykle \naktywnym, poszukuj\u0105cym oraz ciekawym nowych \nwyzwa\u0144. Potwierdzeniem tego faktu niech b\u0119dzie \n\u201epodr\u00f3\u017c\u201d po miejscach jego pracy. Od 1896 roku \nswoje \u017cycie zawodowe zwi\u0105za\u0142 z przemys\u0142em \nnaftowym. W tym te\u017c roku obj\u0105\u0142 stanowisko \nkierownika Warsztat\u00f3w Narz\u0119dzi Wiertniczych \nfirmy W. Wolski i K. Odrzywolski w Schodnicy, \nkt\u00f3ra nale\u017ca\u0142a w\u00f3wczas do przoduj\u0105cych o\u015brod-\nk\u00f3w g\u00f3rnictwa naftowego w Polsce. W 1897 roku \nzreorganizowa\u0142 firm\u0119, czyni\u0105c z niej powa\u017cn\u0105 \nwytw\u00f3rni\u0119 mechaniczn\u0105, zatrudniaj\u0105c\u0105 ponad stu \npracownik\u00f3w. Upadek Galicyjskiej Kasy Oszcz\u0119d-\nno\u015bci w 1899 roku spowodowa\u0142 r\u00f3wnie\u017c upad\u0142o\u015b\u0107 \nfirmy W. Wolski i K. Odrzywolski. In\u017cynier Bielski \nzmuszony zosta\u0142 opu\u015bci\u0107 Schodnic\u0119. Kolejnym \netapem jego dzia\u0142alno\u015bci zawodowej by\u0142o przyj\u0119cie \nstanowiska kierownika oddzia\u0142u I \u2013 ku\u017ania i obra-\nbiarki \u2013 w Sanockiej Fabryce Wagon\u00f3w i Maszyn \nK. Lipi\u0144skiego w Sanoku oraz referatu narz\u0119dzi \nwiertniczych, te\u017c tam wyrabianych. Rozpocz\u0119to \nw\u00f3wczas, r\u00f3wnie\u017c po raz pierwszy w Galicji, wyr\u00f3b \nwg\u0142\u0119bnych pomp t\u0142okowych. Niezadowolony \nz panuj\u0105cej w tej fabryce biurokracji, w odniesie-\nniu do prowadzenia spraw technicznych, przeni\u00f3s\u0142 \nsi\u0119, w 1900 roku, z powrotem do Huty \u201eBanko-\nwa\u201d. Powierzono mu wtedy wykonanie wierce\u0144 \nposzukiwawczych w\u0119gla w okolicach B\u0119dzina \ni Olkusza, a nast\u0119pnie w okolicy Witkowic na \nMorawach. W 1904 roku powr\u00f3ci\u0142 do kopalnictwa \nnaftowego i obj\u0105\u0142 stanowisko kierownika kopal\u0144 \nnafty \u201ePolskiej Sp\u00f3\u0142ki Naftowej\u201d w Potoku. W 1905 \nroku przeni\u00f3s\u0142 si\u0119 znowu do Schodnicy, gdzie obj\u0105\u0142 \nstanowisko dyrektora technicznego kopal\u0144 nafty \n\u201eSp\u00f3\u0142ki Akcyjnej Schodnica\u201d w Schodnicy. W latach \n1906\u20131910 prowadzi\u0142 w\u0142asne przedsi\u0119biorstwo. \nW\u00f3wczas wybudowa\u0142 pierwsze zbiorniki ziemne na rop\u0119 oraz przeprowadzi\u0142 wiercenia \nposzukiwawcze soli potasowych \nw Morszczynie i Bolechowie oraz \ngazu ziemnego w Ka\u0142uszu. W la-\ntach 1910\u20131913 kierowa\u0142 Fabryk\u0105 \nMaszyn i Aparatury Gorzelnianej \nw Sokalu. W 1913 roku w Towarzy-\nstwie Naftowym \u201eOPIAG\u201d (Oester -\nreichische Petroleum Industrie \nAktien Gesellschaft) w Bitkowie \nobj\u0105\u0142 stanowisko kierownika wier -\nce\u0144 poszukiwawczych w Maniowie \ni Krzyczce. Na tym stanowisku za-\nsta\u0142a go I wojna \u015bwiatowa. Nast\u0119p-\nnie w latach 1914\u20131915 pracowa\u0142 \nw Centralnym Zarz\u0105dzie firmy \n\u201eOPIAG\u201d we Wiedniu. Jesieni\u0105 \n1916 roku austriackie Ministerstwo \nWojny wys\u0142a\u0142o go, jako eksperta \nnaftowego, do Turcji do dyspozycji \ntureckiego Ministra Wojny Enver \nPaszy, kt\u00f3ry zaproponowa\u0142 mu wyjazd do Iraku \nw celu zbadania istniej\u0105cej ju\u017c tam eksploatacji \nropy naftowej i podania sposob\u00f3w prowadz\u0105cych \ndo podniesienia jej wydobycia na tych terenach \nprzy u\u017cyciu \u015brodk\u00f3w dora\u017anych i prymitywnych. \nPracowa\u0142y tam polskie za\u0142ogi, wiercono systemem \nkanadyjskim, urz\u0105dzenia wiertnicze dostarcza\u0142a \nGalicyjska Fabryka Narz\u0119dzi Wiertniczych Perkins, \nMac Intosh i Zdanowicz ze Stryja. Projekty dalszych \nwierce\u0144 przerwa\u0142a inwazja angielska na Turcj\u0119. \nMinistrowi zale\u017ca\u0142o na szybkim i skutecznym \nzaopatrzeniu armii tureckiej w paliwo p\u0142ynne. \nW zwi\u0105zku z tymi pracami Bielski zbada\u0142 rejony \nnaftowe mi\u0119dzy innymi w rejonie Mosulu, Hitu \nw dzisiejszym Iraku. Na podstawie zebranych pod-\nczas podr\u00f3\u017cy danych opracowa\u0142 szczeg\u00f3\u0142owe spra-\nwozdanie, w kt\u00f3rym udzieli\u0142 wskaza\u0144, co nale\u017cy \nprzedsi\u0119wzi\u0105\u0107, aby zmieni\u0107 istniej\u0105cy stan rzeczy. \nNiestety ca\u0142a jego praca posz\u0142a na marne, gdy\u017c \nrz\u0105d turecki nie potrafi\u0142 wykorzysta\u0107 udzielonych \nmu zalece\u0144. Po powrocie z Turcji, w 1917 roku obj\u0105\u0142 \nz ramienia firmy \u201eOPIAG\u201d, kierownictwo wierce\u0144 \nposzukiwawczych za rop\u0105 naftow\u0105 w Ratiszkowi-\ncach ko\u0142o Hodonina, w po\u0142udniowych Morawach. \nW 1920 roku pojecha\u0142 z powrotem na teren Galicji, \nProfesor Zygmunt Bielski-Saryusz\nfot. Muzeum AGH\n\u015aledz\u0105c karier\u0119 zawodow\u0105 \nprofesora Zygmunta \nBielskiego-Saryusz nie \ntrudno zauwa\u017cy\u0107, \u017ce by\u0142 \ncz\u0142owiekiem niezwykle \naktywnym, poszukuj\u0105cym \noraz ciekawym nowych \nwyzwa\u0144. \n\n40\nczerwiec\u2013lipiec 2021 nr 159\u2013160ZYGMUNT BIElskI-sARYUsZ\ngdzie zosta\u0142 kierownikiem kopal\u0144 naftowych \nfirmy \u201eFranco-Polonaise\u201d w Bitkowie. W 1921 roku \nprzeni\u00f3s\u0142 si\u0119 do Borys\u0142awia, jako kierownik kopal\u0144 \nnaftowych w koncernie naftowym \u201ePionier\u201d, \nawansuj\u0105c w 1923 roku na dyrektora kopalni tego \nkoncernu.\nW tym miejscu nale\u017cy przypomnie\u0107, \u017ce w 1919 roku \nrozpocz\u0119\u0142a dzia\u0142alno\u015b\u0107 Akademia G\u00f3rnicza w Krako-\nwie. W nowo utworzonej uczelni nie by\u0142o oddziel-\nnych studi\u00f3w naftowych. W lipcu 1922 roku przysz\u0142y \nprofesor tak pisa\u0142 do Kolegium Profesor\u00f3w AG: \n\u201ePowo\u0142uj\u0105c si\u0119 na propozycj\u0119 uczynion\u0105 mi imie-\nniem \u015awietnego Kolegium, przez profesora Jana \nZara\u0144skiego, mam zaszczyt o\u015bwiadczy\u0107, \u017ce jestem \ngot\u00f3w obj\u0105\u0107 katedr\u0119 g\u0142\u0119bokich wierce\u0144 i eksplo-\natacji nafty\u201d. W 1923 roku utworzono na Wydziale \nG\u00f3rniczym Katedr\u0119 Wiertnictwa i Eksploatacji \nNafty, a na jej kierownika powo\u0142ano w\u0142a\u015bnie in\u017c. \nZygmunta Bielskiego, kt\u00f3ry w grudniu 1922 roku \nzosta\u0142 mianowany przez Prezydenta Rzeczypospoli-\ntej profesorem zwyczajnym. Od tego momentu jego \n\u017cycie zawodowe zwi\u0105zane z przemys\u0142em naftowym \ntoczy\u0142o si\u0119 r\u00f3wnolegle z \u017cyciem wyk\u0142adowcy akade-\nmickiego. W tym czasie specjalizacja naftowa po-lega\u0142a na wykonaniu pracy dyplomowej z zakresu \nwiertnictwa albo eksploatacji ropy naftowej lub \ngazu ziemnego oraz odbyciu odpowiedniej praktyki \nw kopalniach ropy naftowej. Profesor jako kierow-\nnik katedry utworzy\u0142 dosy\u0107 bogat\u0105 bibliotek\u0119 dzie\u0142 \nnaukowych z zakresu geologii naftowej, wiertnic -\ntwa, eksploatacji ropy naftowej i gazu ziemnego, \na tak\u017ce z dziedzin pokrewnych. Ponadto zgromadzi\u0142 \nznaczn\u0105 liczb\u0119 modeli, fotografii i rysunk\u00f3w urz\u0105-\ndze\u0144 i narz\u0119dzi wiertniczych oraz do wydobywania \nropy naftowej, a tak\u017ce zebra\u0142 wiele katalog\u00f3w \nr\u00f3\u017cnych firm naftowych, krajowych i zagranicznych, \nwytwarzaj\u0105cych urz\u0105dzenia i narz\u0119dzia dla przemy-\ns\u0142u naftowego. Jako profesor AG wykszta\u0142ci\u0142 liczne \ngrono specjalist\u00f3w naftowych z zakresu g\u00f3rnictwa \nnaftowego, kt\u00f3rzy po\u015bwi\u0119cili si\u0119 pracy w przemy\u015ble \ng\u00f3rniczym i naftowym. Rozw\u00f3j nauki i edukacji \nw tym kierunku spowodowa\u0142, \u017ce in\u017cynierowie g\u00f3r -\nnicy z Akademii G\u00f3rniczej obejmowali stanowiska \nw wiertnictwie i eksploatacji ropy naftowej i gazu \nziemnego. Niekt\u00f3rzy z nich pracowali r\u00f3wnie\u017c jako \ngeolodzy naftowi. Zas\u0142ugi prof. Z. Bielskiego dla \nrozwoju polskiego przemys\u0142u naftowego by\u0142y bar -\ndzo znacz\u0105ce. Zach\u0119ca\u0142 do podejmowania bada\u0144 \nnaukowych w dziedzinie wiertnictwa i wydobycia. \nLansowa\u0142 wprowadzenie metody wiercenia uda-\nrowego linowego, a potem wiercenia obrotowego. \nZwalcza\u0142 stosowanie t\u0142okowania w eksploatacji, \njako metody niszcz\u0105cej z\u0142o\u017ca naftowe, zach\u0119ca\u0142 do \nstosowani pomp g\u0142\u0119binowych. Stymulowa\u0142 badania \nnaukowe w zakresie wiertnictwa i eksploatacji.\nDalej te\u017c pe\u0142ni\u0142 obowi\u0105zki dyrektora kopal\u0144 w fir -\nmie \u201ePremier\u201d. W 1928 roku obj\u0105\u0142 stanowisko na-\nczelnego dyrektora kopal\u0144 w Koncernie Naftowym \n\u201eMa\u0142opolska\u201d we Lwowie, kt\u00f3ry powsta\u0142 w wyniku \npo\u0142\u0105czenia nast\u0119puj\u0105cych przedsi\u0119biorstw: Towa-\nrzystwo Naftowe \u201ePremier\u201d, Galicyjskie Karpackie \nAkcyjne Towarzystwo Naftowe, Sp\u00f3\u0142ka Akcyjna \n\u201eNafta\u201d i Sp\u00f3\u0142ka Akcyjna \u201eFanto\u201d. Latem 1930 \nroku na polecenie centralnej dyrekcji Koncernu \n\u201eMa\u0142opolska\u201d w Pary\u017cu, uda\u0142 si\u0119 do Albanii w celu \nzbadania przyczyn s\u0142abego rozwoju tamtejszych \nkopal\u0144 nafty i asfaltu w rejonie Tirany, Ku\u010dovy \ni Valony. Na stanowisku naczelnego dyrektora \nkopal\u0144 Koncernu \u201eMa\u0142opolska\u201d pozosta\u0142 do 1 \npa\u017adziernika 1930 roku, po czym przeni\u00f3s\u0142 si\u0119 do \nKrakowa, gdzie odda\u0142 si\u0119 wy\u0142\u0105cznie pracy nauko-\nwej i dydaktycznej w Akademii G\u00f3rniczej. W latach \n1931\u20131933 by\u0142 rektorem Akademii G\u00f3rniczej. \nW 1936 roku w pi\u015bmie do Ministerstwa WRiOP pi-\nsa\u0142: \u201eW ostatnich latach rozwin\u0119\u0142y Niemcy wprost \nnieprawdopodobnie swoje kopalnictwo naftowe, \ntak, \u017ce zbli\u017caj\u0105 si\u0119 ju\u017c do naszej wytw\u00f3rczo\u015bci. \nNieoczekiwany ten przewr\u00f3t nast\u0105pi\u0142 dzi\u0119ki \nstosowaniu bardzo post\u0119powych, najnowszych \nmetod pracy, zar\u00f3wno w dziedzinie prac poszu-\nkiwawczych, jak wiertniczych i eksploatacyjnych. \nNiemieckie kopalnie nafty zwiedza\u0142em przed kil-\nfot. Archiwum AGH\nPortret rektorski profesora \nZygmunta Bielskiego-Saryusz \nnamalowany przez Zdzis\u0142awa \nPabisiaka\n\n41\nBiuletyn AGHpRAcoWNIc Y   \nkunastu laty, w okresie, kiedy pracowano jeszcze \nstaremi metodami. Zmodernizowanie tych prac \nznane mi jest tylko z literatury, a jako profesor \nWiertnictwa i Eksploatacji Nafty uwa\u017cam za sw\u00f3j \nobowi\u0105zek zobaczy\u0107 te nowe urz\u0105dzenia i sposoby \npracy, naocznie. Postanowi\u0142em wobec tego \nwyjecha\u0107, na w\u0142asny koszt, do Niemiec w tym \ncelu, w miesi\u0105cu lipcu i sierpniu i upraszam by \nWysokie Ministerstwo raczy\u0142o wyda\u0107 mi \u0142askawie \npaszport naukowy do Niemiec na jednorazowy \nwyjazd, w okresie wakacyjnym\u201d. Zgod\u0119 otrzyma\u0142.\nNa mocy rozporz\u0105dzenia ministra WRiOP \nz 21 czerwca, z dniem 31 sierpnia 1939 roku zosta\u0142 \nprzeniesiony w stan spoczynku.\nPo wybuchu drugiej wojny \u015bwiatowej profesor \nwraz innymi profesorami wy\u017cszych uczelni kra-\nkowskich zosta\u0142 6 listopada 1939 roku areszto-\nwany i wywieziony do obozu koncentracyjnego \nw Sachsenhausen. Po powrocie z obozu \u2013 9 lutego \n1940 roku \u2013 profesor pracowa\u0142 jako wyk\u0142adowca \nw Pa\u0144stwowej Szkole Technicznej G\u00f3rniczo-Hut -\nniczo-Mierniczej, kt\u00f3rej kadr\u0119 stanowili pracow-\nnicy akademii. W tym czasie opracowa\u0142 kilka \npodr\u0119cznik\u00f3w, z czego sze\u015b\u0107 zosta\u0142o wydanych \njako skrypty, przez uczni\u00f3w PSTGHM. By\u0142y to: \nEksploatacja nafty i wiertnictwo  \u2013 1942, Historia \npolskiego kopalnictwa  \u2013 1942, Wiertnictwo  \u2013 \n1943 i 1944, Wydobywanie ropy naftowej  \u2013 Cz. 1, Cz. 2 Atlas  v 1944, Wydobywanie ropy naftowej . \nOpracowanie przez profesora, jeszcze przed drug\u0105 \nwojn\u0105 \u015bwiatow\u0105 do Podr\u0119cznika Naftowego , \ntom Wydobywanie ropy naftowej , uleg\u0142 tu\u017c po \nwydrukowaniu zniszczeniu w drukarni Piller -\n-Neumana we Lwowie, zaraz po wybuchu wojny. \nJego dorobek naukowy i publicystyczny obejmu-\nje ponad 80 pozycji, zamieszczonych g\u0142\u00f3wnie \nw czasopismach krajowych i zagranicznych. Sekcja \nWydawnicza Stowarzyszenia Student\u00f3w Akademii \nG\u00f3rniczej wyda\u0142a dwa skrypty wed\u0142ug wyk\u0142ad\u00f3w \nprof. Z. Bielskiego Wiertnictwo  \u2013 dwukrotnie \nw 1937 roku i Wydobywanie  ropy naftowej  \u2013 te\u017c \nw 1937 roku. Pozycje te zosta\u0142y wydane r\u00f3wnie\u017c \nw okresie II wojny \u015bwiatowej i by\u0142y przeznaczone \ndla student\u00f3w Pa\u0144stwowej Szko\u0142y Technicznej \nG\u00f3rniczo-Hutniczo-Mierniczej.\nProfesor bardzo ofiarnie po\u015bwi\u0119ca\u0142 si\u0119 tak\u017ce \npracy organizacyjnej i spo\u0142ecznej. W 1925 roku \nby\u0142 jednym z za\u0142o\u017cycieli Stowarzyszenia Polskich \nIn\u017cynier\u00f3w Przemys\u0142u Naftowego \u2013 SPIPN \u2013 w Bo-\nrys\u0142awiu i kt\u00f3remu w latach 1925\u20131928 przewodni-\nczy\u0142. Zainicjowa\u0142 Zjazdy Naftowe i by\u0142 przewodni-\ncz\u0105cym Rady Zjazd\u00f3w. W latach 1926\u20131938 odby\u0142o \nsi\u0119 ich dziesi\u0119\u0107. Podczas IX Zjazdu, kt\u00f3ry odby\u0142 \nsi\u0119 w 1936 roku w Borys\u0142awiu, polskie \u015brodowisko \nnaftowe uroczy\u015bcie obchodzi\u0142o 40-lecie pracy za-\nwodowej prof. Bielskiego. Przyznano mu w\u00f3wczas \nMedal im. Ignacego \u0141ukasiewicza za wybitne \nzas\u0142ugi po\u0142o\u017cone dla rozwoju polskiego przemys\u0142u \nnaftowego. By\u0142 redaktorem komitetu wydawni-\nczego dzie\u0142a Podr\u0119cznik Naftowy  wydawanego we \nLwowie. W latach 1926\u20131939 by\u0142 jednym z redak -\ntor\u00f3w miesi\u0119cznika \u201ePrzemys\u0142 Naftowy\u201d. Cech\u0105 \ncharakterystyczn\u0105 dzia\u0142alno\u015bci prof. Z. Bielskiego \nby\u0142o wzbudzanie zainteresowanie i zapa\u0142u do \nfot. Muzeum AGH\nProfesor Zygmunt Bielski-Saryusz  \npodczas pracy w swoim gabinecie \n\u2013 1932 rokPismo profesora Zygmunta Bielskiego-Saryusz do \nMinisterstwa WRiOP\nfot. arch. BG AGHPo wybuchu drugiej wojny \n\u015bwiatowej profesor wraz \ninnymi profesorami wy\u017cszych \nuczelni krakowskich zosta\u0142 \n6 listopada 1939 roku \naresztowany i wywieziony \ndo obozu koncentracyjnego \nw Sachsenhausen. \n\n42\nczerwiec\u2013lipiec 2021 nr 159\u2013160ZYGMUNT BIElskI-sARYUsZ\npracy naukowo-technicznej, dlatego przyk\u0142ada\u0142 wielkie znaczenie do \nrozwoju prasy technicznej.\nW uznaniu licznych zas\u0142ug i osi\u0105gni\u0119\u0107 nagrodzono go jednym z naj-\nwa\u017cniejszych polskich wyr\u00f3\u017cnie\u0144 \u2013 Krzy\u017cem Komandorskim Polonia \nRestituta.\nProfesor Zygmunt Saryusz Bielski zmar\u0142 12 kwietnia 1944 roku w Kra-\nkowie i zosta\u0142 pochowany na cmentarzu Rakowickim. Kwatera XXXII, \nrz\u0105d zachodni, miejsce 20.\nR\u00f3wnie\u017c dobr\u0105 pami\u0119\u0107 pozostawi\u0142 po sobie w\u015br\u00f3d koleg\u00f3w i student\u00f3w \nakademii. Potwierdzeniem tego jest fakt, i\u017c wiele lat po \u015bmierci jego \nnazwisko znalaz\u0142o si\u0119 na tablicy po\u015bwi\u0119conej wybitnym znawcom wiert -\nnictwa i przemys\u0142u naftowego. Znalaz\u0142y si\u0119 tam trzy nazwiska: prof. Zyg-\nmunt Bielski-Saryusz, prof. Stanis\u0142aw Paraszczak i prof. Zdzis\u0142aw Wilk. \nTablic\u0119 t\u0119 w 1975 roku ufundowa\u0142 Wydzia\u0142 Wiertniczo-Naftowy AGH. \nUmieszczono j\u0105 na drugim pi\u0119trze pawilonu A-4 \u2013 siedzibie Wydzia\u0142u \nWiertnictwa, Nafty i Gazu. Oto tekst zamieszczony na tablicy:\nPROF. IN\u017b. ZYGMUNT BIELSKI\n1869\u20131944\nREKTOR AG W LATACH 1931\u20131934\nKIEROWNIK KATEDRY WIERTNICTWA I EKSPLOATACJI\nROPY NAFTOWEJ W LATACH 1923\u20131939\nDLA UCZCZENIA ICH ZAS\u0141UG W KRZEWIENIU WIEDZY \nI W ROZWIJANIU NAUKI I TECHNIKI NAFTOWEJ\nNINIEJSZ\u0104 TABLC\u0118 PAMI\u0104TKOW\u0104\nUFUNDOWA\u0141 W R. 1975\nWYDZIA\u0141 WIERTNICZO-NAFTOWY AGH\nW 1933 roku Kazimierz T. Pochwalski wykona\u0142 jego portret rektorski, \nkt\u00f3ry w czasie wojny zosta\u0142 zniszczony. W 1958 roku Zdzis\u0142aw Pabisiak \nnamalowa\u0142 nowy obraz i wisi on w auli g\u0142\u00f3wnej AGH.\n\u0179r\u00f3d\u0142a do biogramu:\n \u0083Akta osobowe (AGH) \u2013 Zygmunt Bielski-Saryusz, [foto]\n \u0083Bielski Zygmunt Sariusz : [bibliogr.]. Nauka Polska  1939, T. 24, s. 547\n \u0083Cz\u0105stka J.: Rozw\u00f3j wy\u017cszego szkolnictwa naftowego na ziemiach \npolskich Zeszyty Naukowe  AGH ; nr 240. [Seria] G\u00f3rnictwo  1969, z. \n21, s. 13\u201345, [foto]\n \u0083Cz\u0105stka J. J.: Wspomnienie o profesorze Zygmuncie Bielskim w \ntrzydziestoletni\u0105 rocznic\u0119 \u015bmierci. Nafta  1974, nr 4, s. 187\u2013188\n \u0083Czterdziestoletni jubileusz pracy zawodowej prof. Zygmunta Biel-\nskiego. Przemys\u0142 Naftowy 1936, nr 1, s. 20\u201321, [foto]\n \u0083Encyklopedia Krakowa . Krak\u00f3w 2000, s. 64\n \u0083Ksi\u0119ga wychowank\u00f3w i wychowawc\u00f3w Akademii G\u00f3rniczej w Kra -\nkowie (1919 \u20131949) . Oprac. J. Sulima-Samuj\u0142\u0142o. Krak\u00f3w 1979, s. 15\n \u0083Nafta i gaz Podkarpacia : zarys historii . Krak\u00f3w\u2013Kij\u00f3w 2004, \n490\u2013493, [foto]\n \u0083Non omnis moriar\u2026 : groby profesor\u00f3w AGH \u2013 Cmentarz Rakowicki . \n[Z. 1]. Oprac. H. Sie\u0144ski. Krak\u00f3w 2018, s. 13\u201314, [foto]\n \u0083Paczy\u0144ska I.: Aktion gegen Universit\u00e4ts-Professoren : (Krak\u00f3w, 6 \nlistopada 1939 roku) i okupacyjne losy aresztowanych. Krak\u00f3w \n2019, s. 202-847, [foto]\n \u0083Paw\u0142owski W.: Medal im. Ignacego \u0141ukasiewicza i jego laureaci. \nWiek Nafty  1992, nr 2, s. 18\u201320, [foto]\n \u0083Poborski J.: Wspomnienia starego in\u017cyniera g\u00f3rniczego : z dziej\u00f3w \nAkademii G\u00f3rniczo-Hutniczej w Krakowie : ci\u0105g dalszy. Biuletyn \nInformacyjny Pracownik\u00f3w  AGH 1994, nr 12, s. 11\u201315, [foto] \u0083Poczet Rektor\u00f3w AGH : lata [1919-2013] : Zygmunt Bielski (1869-\n1944), 1931/32-1932/33. Biuletyn AGH 2013 wyd. spec. z okazji \n100-lecia powo\u0142ania Akademii G\u00f3rniczej, s. 14, [foto]\n \u0083Saryusz-Bielski T.: Wspomnienia legionisty, kapitana artylerii \nkonnej, uczestnika pi\u0119ciu wojen. Krak\u00f3w 2019, s. VII, IX-XII, 7\u201313, 18, \n21, 22, [foto]\n \u0083Sie\u0144ski H.: Profesor Zygmunt Saryusz Bielski : tablice \u2013 pami\u0119\u0107 \nwiecznie \u017cywa \u2013 cz\u0119\u015b\u0107 39. Biuletyn AGH 2016, nr 104/105, s. 25\u201327, \n[foto]\n \u0083S\u0142ownik biograficzny technik\u00f3w polskich. Z. 6. Red. T. Skarzy\u0144ski. \nWarszawa 1995, s. 12\u201313\n \u0083Sprawozdanie z uroczysto\u015bci jubileuszowej prof. in\u017c. Zygmunta \nSaryusza Bielskiego. Przemys\u0142 Naftowy  1936, nr 4, s. 139\u2013140\n \u0083Wielka Ksi\u0119ga 85-lecia Akademii G\u00f3rniczo-Hutniczej . [Oprac.] \nzesp\u00f3\u0142 aut. K. Piko\u0144 (red. naczelny), A. Soko\u0142owska (dyrektor pro-\njektu), K. Piko\u0144. Gliwice 2004, s. 313, [foto]\n \u0083Wyrok na Uniwersytet Jagiello\u0144ski 6 listopada 1939 . Pod red. L. \nHajdukiewicza. Krak\u00f3w 1989, s. 271\u2013272, [foto]\n \u0083Z dziej\u00f3w Akademii G\u00f3rniczo-Hutniczej w Krakowie w latach \n1919\u20131967 . Oprac. J. Sulima-Samuj\u0142\u0142o oraz zesp\u00f3\u0142 aut. Krak\u00f3w 1970, \ns. 619\u2013620 (Wydawnictwa Jubileuszowe 1919\u20131969)\n \u0083\u017byciorysy profesor\u00f3w i asystent\u00f3w Akademii G\u00f3rniczo-Hutniczej \nw Krakowie (1919\u20131964). Red. M. Odlanicki-Poczobutt. Krak\u00f3w 1965, \ns. 10\u201313, [foto] (Zeszyty Naukowe. Akademia G\u00f3rniczo-Hutnicza w \nKrakowie ; nr 41, z. spec. 4)\nKarykatura prof. Z. Bielskiego-Saryusz zaczerpni\u0119ta z publikacji \nAkademia w karykaturze  (oprac. red. Wac\u0142aw R\u00f3\u017ca\u0144ski, Ferdynd \nSzwagrzyk; karykatury z roku 1969 oprac. A. Wasilewski). Krak\u00f3w 1969\n\n", "metadata": {}}