{"content": "# Rektor AGH prof. Tadeusz S\u0142omka otrzyma\u0142 tytu\u0142y doktora honoris causa dw\u00f3ch uczelni ukrai\u0144skich-- Serwis Akademii G\u00f3rniczo-Hutniczej \n\nURL: https://www.agh.edu.pl/osiagniecia/info/article/rektor-agh-prof-tadeusz-slomka-otrzymal-tytuly-doktora-honoris-causa-dwoch-uczelni-ukrainskich/\nCrawled: 2025-03-19 21:59:26\n\nUroczysto\u015b\u0107 na Politechnice Lwowskiej \n\n Rektor AGH prof. Tadeusz S\u0142omka otrzyma\u0142 tytu\u0142y doktora honoris causa dw\u00f3ch uczelni ukrai\u0144skich \n\n 05/06/2018 \n\nPolitechnika Lwowska oraz Wschodnioeuropejski Narodowy Uniwersytet im. \u0141esi Ukrainki w \u0141ucku nada\u0142y tytu\u0142y doktora honoris causa Rektorowi AGH prof. Tadeuszowi S\u0142omce.\n\nUroczysto\u015b\u0107 na Politechnice Lwowskiej odby\u0142a si\u0119 29 maja 2018 r. Prof. Tadeusz S\u0142omka zosta\u0142 uhonorowany za znacz\u0105cy wk\u0142ad w ustanowieniu i pog\u0142\u0119bieniu wsp\u00f3\u0142pracy mi\u0119dzy ukrai\u0144skimi i polskimi uczelniami technicznymi. Warto wspomnie\u0107, \u017ce pierwszy tytu\u0142 honorowy tej uczelni otrzyma\u0142a Maria Curie-Sk\u0142odowska w 1912 r.\n\nZwracaj\u0105c si\u0119 do uczestnik\u00f3w obecnych na uroczysto\u015bci, Rektor AGH wspomnia\u0142 o swoich zwi\u0105zkach z Ukrain\u0105:\n\u2013 \nWiele razy odwiedza\u0142em wasz pi\u0119kny kraj i mam tutaj sporo przyjaci\u00f3\u0142. W latach 2001\u20132005 oraz 2016\u20132018 razem z geologami ukrai\u0144skimi prowadzili\u015bmy badania terenowe w Karpatach. Wsz\u0119dzie spotykali\u015bmy si\u0119 z niezwyk\u0142\u0105 \u017cyczliwo\u015bci\u0105. Przez lata odbywali\u015bmy coroczne spotkania z grup\u0105 geolog\u00f3w w\u0119glowych na sympozjach po\u015bwi\u0119conych formacjom w\u0119glono\u015bnym. Na organizowanych przeze mnie i prof. Pavola Rybara z Koszyc konferencjach geoturystycznych, zawsze mocno zaznacza\u0142a swoj\u0105 obecno\u015b\u0107 grupa specjalist\u00f3w z Ukrainy.\n\nW uroczysto\u015bci wzi\u0105\u0142 udzia\u0142 Rafa\u0142 Wolski, Konsul Generalny Rzeczypospolitej Polskiej we Lwowie, kt\u00f3ry podzi\u0119kowa\u0142 Rektorowi AGH prof. Tadeuszowi S\u0142omce za osobiste zaanga\u017cowanie w piel\u0119gnowaniu wsp\u00f3\u0142pracy oraz za mo\u017cliwo\u015bci rozwoju w jednej z najlepszych uczelni technicznych w Polsce, kt\u00f3re AGH daje studentom z tej cz\u0119\u015bci Europy.\n\nNadanie Rektorowi AGH tytu\u0142u doktora honoris causa Wschodnioeuropejskiego Narodowego Uniwersytetu im. \u0141esi Ukrainki w \u0141ucku odby\u0142o si\u0119 30 maja 2018 r.\n\nW trakcie swojego przem\u00f3wienia wyg\u0142oszonego w j\u0119zyku ukrai\u0144skim prof. Tadeusz S\u0142omka wspomnia\u0142 o aktualnych relacjach mi\u0119dzy naszymi krajami:\n\u2013 \nSpotykamy si\u0119 w okresie, w kt\u00f3rym relacje pomi\u0119dzy Polsk\u0105 a Ukrain\u0105 s\u0105 lepsze ni\u017c kiedykolwiek wcze\u015bniej i jeste\u015bmy zdeterminowani, by wzmocni\u0107 je jeszcze bardziej. Jestem przekonany, \u017ce tak\u017ce i nasza wsp\u00f3\u0142praca naukowa i dydaktyczna b\u0119dzie rozwija\u0107 si\u0119 nadal na zasadach przyjacielskiej wsp\u00f3\u0142pracy\n.\n\nStopie\u0144 doktora honorowego jest uwa\u017cany za najwa\u017cniejsze wyr\u00f3\u017cnienie, jakie mo\u017ce nada\u0107 uniwersytet za zas\u0142ugi w dziedzinie nauki, kultury, gospodarki czy polityki. Z inicjatyw\u0105 t\u0105 wyszed\u0142 Senat Wschodnioeuropejskiego Narodowego Uniwersytetu im. \u0141esi Ukrainki w \u0141ucku, a jako uzasadnienie decyzji uzna\u0142: \u201ewa\u017cny wk\u0142ad w rozw\u00f3j wsp\u00f3\u0142pracy mi\u0119dzynarodowej: za znacz\u0105ce osi\u0105gni\u0119cia w pracy naukowej i edukacyjnej oraz w zakresie ochrony \u015brodowiska\u201d.\n\nNarodowy Uniwersytet Politechnika Lwowska\n, pa\u0144stwowa szko\u0142a wy\u017csza, zosta\u0142 za\u0142o\u017cony w 1816 r. i jest najstarsz\u0105 uczelni\u0105 techniczn\u0105 na Ukrainie oraz w Europie Wschodniej. W czasie swojego istnienia zyska\u0142a miano centrum intelektualnego oraz centrum kultury narodowej, wolno\u015bci my\u015bli i wypowiedzi. Obecnie uczelnia ta kszta\u0142ci ponad 37 tys. student\u00f3w na 16 wydzia\u0142ach zwi\u0105zanych m.in. z informatyk\u0105, zarz\u0105dzaniem, technologi\u0105 chemiczn\u0105, budownictwem czy energetyk\u0105.\n\nWschodnioeuropejski Uniwersytet Narodowy im. \u0141esi Ukrainki\n powsta\u0142 w 1940 r., kiedy to zosta\u0142a za\u0142o\u017cona Pa\u0144stwowa Szko\u0142a Pedagogiczna w \u0141ucku. Od pocz\u0105tku istnienia dzia\u0142a\u0142y cztery wydzia\u0142y: filologii ukrai\u0144skiej i rosyjskiej, fizyki i matematyki, nauk przyrodniczych i geografii oraz wydzia\u0142 zaoczny. We wrze\u015bniu 1951 r., na bazie istniej\u0105cej szko\u0142y zosta\u0142 utworzony Pedagogiczny Instytut, kt\u00f3remu po roku nadano imi\u0119 \u0141esi Ukrainki. W tym czasie szko\u0142a mia\u0142a tylko dwa wydzia\u0142y: historii i filologii, fizyki i matematyki a ju\u017c od pocz\u0105tku lat 90. Ubieg\u0142ego wieku w instytucie funkcjonuje 9 wydzia\u0142\u00f3w. 16 lipca 1993 r. \u00f3wczesny prezydent Ukrainy Leonid Krawczuk podpisa\u0142 dekret o utworzeniu Pa\u0144stwowego Uniwersytetu Pedagogicznego w \u0141ucku im. \u0141esi Ukrainki. Obecnie w strukturze uczelni funkcjonuj\u0105 cztery instytuty (Instytut Nauk Spo\u0142ecznych, Instytut Sztuki, Instytut Kultury Fizycznej i Zdrowia, Instytutu Pedagogiczny), 14 wydzia\u0142\u00f3w oraz 73 katedry.\n\nProf. dr hab. in\u017c. Tadeusz S\u0142omka \n\u2013 urodzi\u0142 si\u0119 27 pa\u017adziernika 1948 r. w \u015awi\u0105tnikach G\u00f3rnych ko\u0142o Krakowa, w rodzinie rzemie\u015blniczej. \n\nOd dziecka zainteresowany przyrod\u0105 nieo\u017cywion\u0105 uko\u0144czy\u0142 Technikum Geologiczne w Krakowie i studia na Wydziale Geologiczno-Poszukiwawczym Akademii G\u00f3rniczo-Hutniczej w Krakowie. Prace \u2013 doktorska i habilitacyjna \u2013 po\u015bwi\u0119cone by\u0142y sedymentologii formacji osadowych Karpat fliszowych. Jest autorem i wsp\u00f3\u0142autorem ponad 240 publikacji naukowych po\u015bwi\u0119conych problematyce geologii z\u0142o\u017cowej, modelowaniu matematycznemu z\u0142\u00f3\u017c kopalin u\u017cytecznych (Cu, pierwiastk\u00f3w promieniotw\u00f3rczych, Zn i Pb, w\u0119gla kamiennego i brunatnego, diatomit\u00f3w, i\u0142\u00f3w kaolinowych i surowc\u00f3w skalnych) i sedymentologii g\u0142\u0119bokomorskich osad\u00f3w klastycznych. Ponadto jest wsp\u00f3\u0142autorem 6 skrypt\u00f3w i ksi\u0105\u017cek oraz redaktorem 9 ksi\u0105\u017cek. Wielokrotnie prezentowa\u0142 wyniki swoich bada\u0144 na krajowych i mi\u0119dzynarodowych konferencjach naukowych m.in. w Austrii, Czechach, S\u0142owacji, W\u0142oszech, Hiszpanii, Wielkiej Brytanii, Irlandii, Grecji, Meksyku, USA, Australii.\n\nPrzez 12 lat kierowa\u0142 Katedr\u0105 Geologii Og\u00f3lnej, Ochrony \u015arodowiska i Geoturystyki, by\u0142 prodziekanem i dziekanem Wydzia\u0142u Geologii, Geofizyki i Ochrony \u015arodowiska (2 kadencje), prorektorem Akademii G\u00f3rniczo-Hutniczej (2 kadencje), a od 2012 r. jest rektorem Akademii G\u00f3rniczo-Hutniczej.\n\nW trakcie swojej kariery naukowej i organizacyjnej by\u0142 r\u00f3wnie\u017c przewodnicz\u0105cym Konwentu Dziekan\u00f3w Wydzia\u0142\u00f3w Nauk o Ziemi, doradc\u0105 Wiceministra \u015arodowiska, tw\u00f3rc\u0105 i prezydentem International Association for Geoturism, cz\u0142onkiem International Association for Sedimentologists i International Association for Mathematical Geology, Komitetu Nauk Geologicznych Polskiej Akademii Nauk, cz\u0142onkiem wielu rad naukowych polskich i mi\u0119dzynarodowych instytucji.\n\nJest prezesem zarz\u0105du Polskiego Forum Akademicko-Gospodarczego, wiceprzewodnicz\u0105cym Rady Naukowo-Przemys\u0142owej Instytutu Autostrada Technologii i Innowacji oraz wiceprzewodnicz\u0105cym Rady Zwi\u0105zku Uczelni InnoTechKrak, a tak\u017ce cz\u0142onkiem Rady Naukowo-Przemys\u0142owej przy Sekretarzu Stanu w Ministerstwie Obrony Narodowej. By\u0142 Prezesem Zarz\u0105du G\u0142\u00f3wnego Akademickiego Zwi\u0105zku Sportowego, a tak\u017ce Przewodnicz\u0105cym Komisji ds. Innowacyjno\u015bci i Wsp\u00f3\u0142pracy z Gospodark\u0105 Konferencji Rektor\u00f3w Akademickich Szk\u00f3\u0142 Polskich. Od 2016 r. przewodniczy Konferencji Rektor\u00f3w Polskich Uczelni Technicznych.\n\nPomys\u0142odawca i redaktor naczelny czasopisma \u201eGeoturism\", cz\u0142onek komitetu redakcyjnego Acta Montanistica Slovakia. Sekretarz i przewodnicz\u0105cy wielu cyklicznych, mi\u0119dzynarodowych konferencji naukowych: Zastosowa\u0144 Metod Matematycznych i Informatyki w Geologii, Geotur. Kierowa\u0142 ponad 20 grantami i pracami zleconymi z przemys\u0142u. Prowadzi\u0142 (i nadal prowadzi) wyk\u0142ady, seminaria i zaj\u0119cia terenowe z geologii og\u00f3lnej, geologii matematycznej, kartografii geologicznej, sedymentologii, geoturystyki.\n\nZosta\u0142 odznaczony Z\u0142otym Krzy\u017cem Zas\u0142ugi, odznak\u0105 \u201eHonoris Gratia\u201d nadan\u0105 przez Prezydenta Miasta Krakowa oraz odznak\u0105 \u201ePoczesna Gramota\u201d za zas\u0142ugi dla Politechniki Lwowskiej.\n\nJest doktorem honoris causa Shibaura Institute of Technology oraz Przykarpackiego Uniwersytetu Narodowego im. Wasyla Stefanyka w Iwanofrankowsku. W pa\u017adzierniku 2016 r. zosta\u0142 uhonorowany godno\u015bci\u0105 Profesora Honorowego Politechniki Wroc\u0142awskiej, a w 2017 r. profesorem honorowym Narodowego Technicznego Uniwersytetu Nafty i Gazu w Iwano-Frankowsku.\n\n\u017bonaty, ma dwoje dzieci: c\u00f3rk\u0119 i syna oraz czworo wnuk\u00f3w. Ma wiele hobby i kolekcji: masek z r\u00f3\u017cnych stron \u015bwiata, okaz\u00f3w geologicznych, k\u0142\u00f3dek, monet, zegar\u00f3w. Jest bibliofilem (biblioteka liczy ponad 8 tys. pozycji). Jego pasj\u0105 s\u0105 podr\u00f3\u017ce i zwiedzanie \u2013 szczeg\u00f3lnie obiekt\u00f3w przyrody nieo\u017cywionej.\n\nPowr\u00f3t\n\n Powi\u0105zane pliki\n\n dhc_pl_2.jpg \n 309 KB \n\n dhc_pl_3.jpg \n 281 KB \n\n dhc_lesi_1.jpg \n 300 KB \n\n dhc_lesi_2.jpg \n 299 KB", "metadata": {"url": "https://www.agh.edu.pl/osiagniecia/info/article/rektor-agh-prof-tadeusz-slomka-otrzymal-tytuly-doktora-honoris-causa-dwoch-uczelni-ukrainskich/", "title": "Rektor AGH prof. Tadeusz S\u0142omka otrzyma\u0142 tytu\u0142y doktora honoris causa dw\u00f3ch uczelni ukrai\u0144skich-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "ab85c7cea6e68cf53160257cd5f9df7c", "word_count": 996, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}