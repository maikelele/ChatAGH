{"content": "# O humanistach na AGH - Wydzia\u0142 Humanistyczny AGH\n\nURL: https://wh.agh.edu.pl/wydzial/o-humanistach-na-agh/\nCrawled: 2025-03-19 21:37:31\n\nO humanistach na AGH\n\nBo za ka\u017cd\u0105 technologi\u0105 stoi cz\u0142owiek \u2013 \nprezentacja\n\nWydzia\u0142 Humanistyczny powsta\u0142 w roku 2001 z inicjatywy prof. Anny Siwik i jej zespo\u0142u oraz \u00f3wczesnego Rektora AGH \u2013 prof. Ryszarda Tadeusiewicza. Pomys\u0142 w\u0142\u0105czenia w struktury uczelni technicznej autonomicznej jednostki humanistycznej mia\u0142 charakter pionierski, otwiera\u0142 p\u0142aszczyzn\u0119 do poszukiwania i eksplorowania nowych obszar\u00f3w badawczych na styku humanistyki i technologii.\n\nPowstaj\u0105cy wydzia\u0142 wykorzysta\u0142 potencja\u0142 dzia\u0142aj\u0105cego na AGH Instytutu Nauk Spo\u0142ecznych \u0142\u0105cz\u0105c go z zapleczem technicznym uczelni. Przez pierwszych kilka lat obowi\u0105zywa\u0142a nazwa Wydzia\u0142 Nauk Spo\u0142ecznych Stosowanych co korespondowa\u0142o z profilem prowadzonych na nim studi\u00f3w socjologicznych. W 2008 roku otwarto nowy kierunek \u2013 kulturoznawstwo \u2013 i przemianowano jednostk\u0119 na Wydzia\u0142 Humanistyczny.\n\nRektor Anna Siwik opowiada o samych pocz\u0105tkach: \u201eMieli\u015bmy poparcie ze strony W\u0142adz uczelni. Uwa\u017cano, \u017ce uczelnia powinna si\u0119 otworzy\u0107 na humanistyk\u0119. Pierwszym Rektorem, kt\u00f3ry chcia\u0142 stworzy\u0107 Wydzia\u0142 Humanistyczny by\u0142 prof. Handke, pomys\u0142 ten podj\u0105\u0142 Rektor Tadeusiewicz. Czuli\u015bmy wi\u0119c, \u017ce mamy wsparcie, jednocze\u015bnie jednak mieli\u015bmy \u015bwiadomo\u015b\u0107 powagi sytuacji \u2013 albo nam si\u0119 uda, albo utoniemy\u201d. Dla prof. Siwik pocz\u0105tki te by\u0142y por\u00f3wnywalne do \u201eskoku do basenu bez wody\u201d. \u201eByli\u015bmy traktowani troch\u0119 jak brzydkie kacz\u0105tko, ale starali\u015bmy si\u0119, wi\u0119c nale\u017ca\u0142o nam pom\u00f3c. Od samego pocz\u0105tku by\u0142o wiadome, i\u017c musi to by\u0107 co\u015b na styku humanistyka \u2013 technika. Ta idea przy\u015bwieca nam do dzi\u015b. Nie tylko przy konstruowaniu programu Socjologii czy Kulturoznawstwa, ale r\u00f3wnie\u017c Informatyki Spo\u0142ecznej. Pocz\u0105tkowo w og\u00f3le nie wiedzieli\u015bmy, ilu b\u0119dzie kandydat\u00f3w na miejsce na pierwszym spo\u015br\u00f3d otwartych kierunk\u00f3w. Okaza\u0142o si\u0119 \u017ce by\u0142o ich 26! To niebywa\u0142y sukces. Nigdy nie zapomn\u0119 momentu pierwszej rekrutacji. Obowi\u0105zywa\u0142 jeszcze w\u00f3wczas egzamin wst\u0119pny. By\u0142o tak wielu kandydat\u00f3w, i\u017c zabrak\u0142o nam os\u00f3b do pilnowania przy egzaminach. Prosili\u015bmy inne wydzia\u0142y o to, by ich pracownicy nas wspomogli\u201d.\n\nNie bez znaczenia by\u0142 czas, w kt\u00f3rym rodzi\u0142 si\u0119 Wydzia\u0142. Zmieniaj\u0105ce si\u0119 u progu XXI wieku realia gospodarcze i spo\u0142eczne wymaga\u0142y specjalist\u00f3w nowego typu, \u0142\u0105cz\u0105cych wiedz\u0119 z zakresu nauk spo\u0142ecznych, a z czasem tak\u017ce kulturoznawczych, z umiej\u0119tno\u015bciami wykorzystania nowych technologii informacyjnych i komunikacyjnych w r\u00f3\u017cnych sferach \u017cycia publicznego, gospodarczego i kulturalnego. O specyfice studi\u00f3w na WH zadecydowa\u0142a w\u0142a\u015bnie idea, by sylwetk\u0119 absolwenta wyznacza\u0142a w pierwszym rz\u0119dzie znajomo\u015b\u0107 wp\u0142ywu nowych technologii i nowych medi\u00f3w na r\u00f3\u017cne aspekty funkcjonowania spo\u0142ecze\u0144stwa i kultury. Kszta\u0142cenie student\u00f3w o takim profilu sta\u0142o si\u0119 misj\u0105 Wydzia\u0142u, a jednocze\u015bnie jego znakiem rozpoznawczym. Wydzia\u0142 Humanistyczny zosta\u0142 zatem pomy\u015blany jako tw\u00f3rczy pomost pomi\u0119dzy tradycyjnym uniwersyteckim wykszta\u0142ceniem, a skoncentrowanymi na najnowszych technologiach studiami in\u017cynierskimi. Skuteczn\u0105 realizacj\u0119 takiego projektu umo\u017cliwia bogate i kompleksowe zaplecze techniczne AGH pozwalaj\u0105ce, jak na \u017cadnej innej uczelni, na opanowanie praktycznego wymiaru korzystania z nowych medi\u00f3w. Takie podej\u015bcie odzwierciedla program studi\u00f3w, ewoluuj\u0105cy w miar\u0119 rozwoju Wydzia\u0142u.\n\nStanowisko pierwszego Dziekana Wydzia\u0142u obj\u0119\u0142a jego pomys\u0142odawczyni prof. Anna Siwik (p\u00f3\u017aniej Prorektor AGH ds. Studenckich), a Prodziekanami zostali dr Regina Artymiak oraz prof. Les\u0142aw H. Haber. Funkcje te piastowali przez dwie kadencje (w latach 2001-2008). W roku 2008 kolejnym Dziekanem Wydzia\u0142u zosta\u0142 prof. Zbigniew Pasek, a w\u015br\u00f3d Prodziekan\u00f3w znale\u017ali si\u0119 prof. Barbara G\u0105ciarz, dr Dorota \u017buchowska-Skiba i prof. Janusz Mucha. W latach 2012-2015 funkcj\u0119 Dziekana Wydzia\u0142u pe\u0142ni\u0142 prof. Janusz Mucha, a Prodziekanami zosta\u0142y prof. Barbara G\u0105ciarz, prof. Katarzyna Skowronek i dr Anna Ma\u0142ecka. Od wrze\u015bnia 2015 do 2020 roku Dziekanem Wydzia\u0142u by\u0142a prof. Barbara G\u0105ciarz a Prodziekanami \u2013 prof. Zbigniew Pasek, dr Ewa Migaczewska oraz dr Anna Ma\u0142ecka. Aktualnie Dziekanem jest prof. Barbara G\u0105ciarz a Prodziekanami prof. Ewa Migaczewska, prof. Jacek G\u0105decki oraz prof. Dariusz Wojakowski.\n\nPierwszy kierunek otwarty na nowo powsta\u0142ym Wydziale Nauk Spo\u0142ecznych Stosowanych \u2013 socjologia, by\u0142 jedynym niein\u017cynierski kierunkiem studi\u00f3w w AGH, kt\u00f3ry jednocze\u015bnie wyr\u00f3\u017cnia\u0142 si\u0119 na tle innych kierunk\u00f3w socjologicznych prowadzonych na uczelniach krakowskich. Specyficzne ulokowanie socjologii w kontek\u015bcie uczelni technicznej od pocz\u0105tku traktowano jako atut. D\u0105\u017cono do tego, aby oferta dydaktyczna by\u0142a bardziej praktyczna ni\u017c na analogicznych studiach uniwersyteckich, nie rezygnuj\u0105c przy tym z podstawowego kanonu kurs\u00f3w. Dotyczy\u0142o to zw\u0142aszcza studi\u00f3w magisterskich z du\u017cym zakresem specjalizacji i liczb\u0105 praktyk\u00f3w prowadz\u0105cych zaj\u0119cia o charakterze warsztatowym. Studia licencjackie wyr\u00f3\u017cnia rozbudowany blok przedmiot\u00f3w z zakresu komunikacji oraz technologii informacyjno-komunikacyjnych. Na studiach magisterskich dost\u0119pne s\u0105 obecnie dwie specjalno\u015bci \u2013 E-gospodarka i Innowacje i Interwencje Spo\u0142eczne. Przyci\u0105gaj\u0105 one student\u00f3w o bardzo zr\u00f3\u017cnicowanych zainteresowaniach. Program E-gospodarki wychodzi naprzeciw tym, kt\u00f3rzy chc\u0105 zdoby\u0107 wiedz\u0119 z zakresu organizacji dzia\u0142alno\u015bci gospodarczej w sieci, reklamy i promocji przedsi\u0119biorstw oraz wykorzystania narz\u0119dzi przedsi\u0119biorczo\u015bci w Internecie. Specjalno\u015b\u0107 Innowacje i Interwencje Spo\u0142eczne kszta\u0142ci natomiast innowator\u00f3w i innowatorki spo\u0142eczne, kt\u00f3rzy zyskuj\u0105 wiedz\u0119, jak wsp\u00f3\u0142tworzy\u0107 zmiany gospodarcze i technologiczne w skali lokalnej i regionalnej. Ucz\u0105 si\u0119 stymulowania, rozwijania oraz zarz\u0105dzania innowacjami spo\u0142ecznymi. Potwierdzeniem wysokich umiej\u0119tno\u015bci zdobywanych na studiach socjologicznych na Wydziale Humanistycznym AGH s\u0105 wyniki bada\u0144 los\u00f3w absolwent\u00f3w, kt\u00f3re pokazuj\u0105, \u017ce nie maj\u0105 oni problemu z szybkim znalezieniem pracy w zawodzie. Wydzia\u0142 Humanistyczny zapewnia te\u017c studentom Socjologii bogat\u0105 infrastruktur\u0119 umo\u017cliwiaj\u0105c\u0105 nauczania i sprawdzenie swoich umiej\u0119tno\u015bci w praktyce. Taki by\u0142 cel otwarcia sali do przeprowadzania wywiad\u00f3w focusowych oraz planowanego otwarcia Living Labu. Warto te\u017c wskaza\u0107 na du\u017ce zaanga\u017cowanie student\u00f3w Socjologii w \u017cycie Wydzia\u0142u i Uczelni. \u015awiadcz\u0105 o tym niezbicie liczne podejmowane przez nich na studiach aktywno\u015bci \u2013 praca w mediach uczelnianych (Biuletyn BIS AGH, Centrum Medi\u00f3w AGH, Radio17) i ko\u0142ach naukowych, aktywno\u015b\u0107 konferencyjna i publikacyjna. Na wyr\u00f3\u017cnienie zas\u0142uguje pr\u0119\u017cnie dzia\u0142aj\u0105ce Ko\u0142o Naukowe Student\u00f3w Socjologii. Poszerza si\u0119 grono absolwent\u00f3w naszej Socjologii zatrudnionych na stanowiskach naukowo-dydaktycznych Wydzia\u0142u Humanistycznego. Wielu innych za\u015b, osi\u0105gaj\u0105cych sukcesy w pozaakademickich bran\u017cach, utrzymuje z Wydzia\u0142em sta\u0142y kontakt i wsp\u00f3\u0142prac\u0119.\n\nKolejnym krokiem w rozwoju Wydzia\u0142u Humanistycznego by\u0142o powstanie w 2008 r. studi\u00f3w kulturoznawczych. Pocz\u0105tkowo zosta\u0142y uruchomione studia I stopnia, nast\u0119pnie dwie specjalizacje II stopnia: Komunikacja Wizualna i Projektowanie Graficzne oraz Innowacje i Technologie w Promocji Kultury. Motywacj\u0105 do otwarcia tego kierunku by\u0142a pr\u00f3ba dania odpowiedzi na nowe pytania wy\u0142aniaj\u0105ce si\u0119 w toku rozwoju kultury i technologii, kt\u00f3re wykraczaj\u0105 poza klasyczn\u0105 refleksj\u0119 humanistyczn\u0105.\n\nKulturoznawstwo \u015bci\u015ble wpisuje si\u0119 w profil WH, \u0142\u0105cz\u0105c refleksj\u0119 humanistyczn\u0105 z wykorzystaniem mo\u017cliwo\u015bci technologicznych, jakie oferuje Akademia G\u00f3rniczo-Hutnicza. Prowadzone studia skierowane s\u0105 do os\u00f3b, kt\u00f3re chc\u0105 bra\u0107 aktywny udzia\u0142 nie tylko w analizowaniu i interpretowaniu, ale tak\u017ce tworzeniu wsp\u00f3\u0142czesnej kultury wizualnej i cyfrowej, daj\u0105c im takie narz\u0119dzia, jak umiej\u0119tno\u015bci pos\u0142ugiwania si\u0119 najnowszymi narz\u0119dziami projektowania graficznego czy wykorzystywania Virtual Reality w obszarze kultury. Obok tego oferuje studentom klasyczny warsztat kulturoznawczy pozwalaj\u0105cy im po uko\u0144czeniu studi\u00f3w na podj\u0119cie szeregu zr\u00f3\u017cnicowanych aktywno\u015bci. Nasi absolwenci pracuj\u0105 zar\u00f3wno w mi\u0119dzynarodowych firmach wykorzystuj\u0105cych nowe technologie, jak i w instytucjach zwi\u0105zanych stricte z kultur\u0105 wysok\u0105. Organizuj\u0105 festiwale kulturalne, s\u0105 kuratorami w muzeach czy animatorami kultury. Program studi\u00f3w uwzgl\u0119dnia bowiem nie tylko zaplecze technologiczne i personalne AGH, ale i \u015bcis\u0142\u0105 wsp\u00f3\u0142prac\u0119 z takimi instytucjami, jak Teatr Stary w Krakowie, Teatr STU, czy Krakowskie Biuro Festiwalowe\n\nW 2016 roku Wydzia\u0142 wzbogaci\u0142 si\u0119 o Informatyk\u0119 Spo\u0142eczn\u0105. Jest to kierunek ca\u0142kowicie nowy, oferuj\u0105cy autorski program sytuuj\u0105cy si\u0119 na styku nauk spo\u0142ecznych i informatyki. Absolwenci s\u0105 specjalistami w zakresie pozyskiwania danych, na podstawie kt\u00f3rych mo\u017cna bada\u0107 zjawiska i procesy spo\u0142eczne oraz kulturowe, a tak\u017ce projektowa\u0107 nowoczesne i ergonomiczne systemy informatyczne. Jego g\u0142\u00f3wnym zamys\u0142em jest kszta\u0142towanie takich umiej\u0119tno\u015bci i kompetencji, kt\u00f3re po\u0142\u0105cz\u0105 w sobie aspekty zwi\u0105zane z wykorzystaniem najnowszych informatycznych technologii komunikacyjnych z umiej\u0119tno\u015bci\u0105 analizy \u015bwiata spo\u0142ecznego. S\u0105 one konkurencyjne na rynku pracy dzi\u0119ki trafnemu i efektywnemu po\u0142\u0105czeniu kompetencji mi\u0119kkich i twardych.\n\nProgram Informatyki Spo\u0142ecznej zosta\u0142 u\u0142o\u017cony wsp\u00f3lnie z Pracownikami wydzia\u0142\u00f3w Akademii takich jak: Wydzia\u0142 Elektrotechniki, Automatyki Informatyki i In\u017cynierii Biomedycznej oraz Wydzia\u0142 Informatyki, Elektroniki i Telekomunikacji. W trakcie studi\u00f3w studenci maj\u0105 nie tylko mo\u017cliwo\u015b\u0107 zdobycia wiedzy technologicznej i z zakresu nauk o spo\u0142ecze\u0144stwie, ale r\u00f3wnie\u017c praktycznych umiej\u0119tno\u015bci dzi\u0119ki warsztatom z pracownikami takich firm jak: Comarch, Edisonda, Fortress Gaming Technologies, IBM BTO Business Consulting Services, SoInteractive SA, SOKKA, czy VoiceFinder. Dodatkowe wsparcie dla kierunku wnosi tak\u017ce fundusz typu seed-capital INNOventure specjalizuj\u0105cy si\u0119 w komercjalizacji efekt\u00f3w prac badawczo-naukowych. INNOventure w ramach wsp\u00f3\u0142pracy z Wydzia\u0142em prezentuje case studies oraz success stories, ale tak\u017ce dostarcza wsparcia merytorycznego i inwestycyjnego dla najlepszych student\u00f3w w rozwijaniu przez nich projektach.\n\nNajnowszym \u201cdzieckiem\u201d Wydzia\u0142u Humanistycznego jest kierunek Nowoczesne Technologie w Kryminalistyce dzia\u0142aj\u0105cy od 2019 roku. S\u0105 to pierwsze studia in\u017cynierskie na Wydziale oferuj\u0105ce nowatorski program wsp\u00f3\u0142tworzony przez trzy wydzia\u0142y Akademii G\u00f3rniczo-Hutniczej, z kt\u00f3rych ka\u017cdy specjalizuje si\u0119 w innej dziedzinie: Wydzia\u0142u Humanistycznego, Wydzia\u0142u Informatyki, Elektroniki i Telekomunikacji, oraz Wydzia\u0142u In\u017cynierii Materia\u0142owej i Ceramiki. Kierunek powsta\u0142 w odpowiedzi na zapotrzebowanie na rynku na pracownik\u00f3w wykwalifikowanych zar\u00f3wno w dziedzinie poszczeg\u00f3lnych metod kryminalistycznych, jak r\u00f3wnie\u017c w zakresie nauk szczeg\u00f3\u0142owych, kt\u00f3rych kryminalistyka jest cz\u0119\u015bci\u0105. Jako nauka, kryminalistyka zajmuje si\u0119 \u015bladami pozostawionymi przez przest\u0119pc\u0119 na miejscu zdarzenia, na metodach ich ujawniania, zabezpieczania, badania i wykorzystania w charakterze dowodu. Jest nauk\u0105 praktyczn\u0105, posiadaj\u0105c\u0105 w\u0142asn\u0105 metod\u0119 i zakres badawczy. Jednocze\u015bnie stanowi cz\u0119\u015b\u0107 wyodr\u0119bnion\u0105 z nauk s\u0105dowych i policyjnych st\u0105d istotne jest, by program zaj\u0119\u0107 obejmowa\u0142 zar\u00f3wno przedmioty szczeg\u00f3\u0142owe, takie jak informatyka \u015bledcza czy chemia s\u0105dowa, jak r\u00f3wnie\u017c r\u00f3wnie\u017c nauki policyjne czy s\u0105dowe, kt\u00f3rych pierwotnym i zasadniczym przeznaczeniem jest s\u0142u\u017cenie \u015bledztwu i procesowi karnemu, a kt\u00f3re jako takie nie wyspecjalizowa\u0142y si\u0119 w odr\u0119bne dziedziny. Przest\u0119pczo\u015b\u0107 jest nierozerwalnie zwi\u0105zana zar\u00f3wno z dzia\u0142alno\u015bci\u0105 cz\u0142owieka, jak i rozwojem technologicznym, nie ulega zatem w\u0105tpliwo\u015bci, \u017ce kryminalistyka nale\u017cy i b\u0119dzie r\u00f3wnie\u017c w przysz\u0142o\u015bci nale\u017ce\u0107 do dziedzin, kt\u00f3rych istnienie i rozw\u00f3j b\u0119d\u0105 mia\u0142y wysoki priorytet spo\u0142eczny i naukowy. Kierunek studi\u00f3w realizowany w partnerstwie z Komend\u0105 G\u0142\u00f3wn\u0105 \u017bandarmerii Wojskowej.\n\nWydzia\u0142 Humanistyczny prowadzi tak\u017ce studia podyplomowe w kilku dyscyplinach: Employer Branding, IT Business Management, Marketing Internetowy, Marketing miejsc i kreowanie marek lokalnych, Praktyczna Psychologia Kierowania i Negocjacji, Sales & Negotiation Management \u2013 Zarz\u0105dzanie Sprzeda\u017c\u0105, Skuteczna Komunikacja i Kreowanie Wizerunku, Social Media & Content Marketing, Strategiczna komunikacja marki, Talent Management in Tech Companies, User Experience and Product Design. W ramach struktur Wydzia\u0142u funkcjonuje r\u00f3wnie\u017c Kurs Przygotowania Pedagogicznego dla Student\u00f3w AGH oraz Kurs Doskonalenia Dydaktycznego dla Asystent\u00f3w i Doktorant\u00f3w AGH.\n\nW trosce o podniesienie poziomu wykszta\u0142cenia wydzia\u0142 oferuje swoim studentom mo\u017cliwo\u015bci wyjazd\u00f3w zagranicznych w ramach program\u00f3w ERASMUS+. Wsp\u00f3\u0142pracuje tak\u017ce z licznymi uczelniami zagranicznymi m.in. Uniwersytetem Technicznym w Dre\u017anie i Przyazowskim Pa\u0144stwowym Uniwersytetem w Mariupolu na Ukrainie, a tak\u017ce z Casper College w Stanach Zjednoczonych. Okazj\u0105 do doskonalenia umiej\u0119tno\u015bci j\u0119zykowych nie tylko gwarantowane studentom wyjazdy zagraniczne, ale tak\u017ce znajduj\u0105ce si\u0119 w sta\u0142ej ofercie edukacyjnej wydzia\u0142u przedmioty fakultatywne prowadzone w j\u0119zykach obcych.\n\nStworzeniu jak najlepszych warunk\u00f3w sprzyjaj\u0105cych studiowaniu na WH s\u0142u\u017cy jego infrastruktura. W siedzibie wydzia\u0142u na ulicy Gramatyka 8a do dyspozycji student\u00f3w s\u0105 sale \u0107wiczeniowe i wyk\u0142adowe zaopatrzone w multimedialny sprz\u0119t dydaktyczny, nowoczesna pracownia komputerowa, nowoczesna pracownia fokusowa, ksero i poka\u017any ksi\u0119gozbi\u00f3r licz\u0105cy ponad 10 tys. wolumin\u00f3w (plus 1900 egzemplarzy materia\u0142\u00f3w r\u00f3\u017cnych) oraz prenumerowanych regularnie 28 tytu\u0142\u00f3w czasopism. Ksi\u0119gozbi\u00f3r jest dost\u0119pny w Bibliotece G\u0142\u00f3wnej. Studenci maj\u0105 tak\u017ce dost\u0119p do elektronicznych baz danych i do elektronicznych pe\u0142notekstowych bibliotek o charakterze humanistycznym, w\u015br\u00f3d kt\u00f3rych najwa\u017cniejsze to: Science Direct (Elsevier), Wiley InterScience, JSTOR, PROQUEST (podbazy: Career and Technical Education, Dissertations & Theses, ProQuest Education Journals, ProQuest Social Science Journals).\n\nNowatorski charakter ma Laboratorium Bada\u0144 Rzeczywisto\u015bci Wirtualnej EduVRLab: mi\u0119dzykatedralna jednostka specjalizuj\u0105ca si\u0119 w badaniach spo\u0142eczno-kulturowego potencja\u0142u technologii Virtual Reality i Augmented Reality oraz wykorzystuj\u0105ca VR w swoich projektach naukowych i zaj\u0119ciach dydaktycznych. Z laboratorium mog\u0105 korzysta\u0107 wszyscy studenci, kt\u00f3rzy potrzebuj\u0105 wsparcia merytorycznego i zaplecza technologicznego w realizacji projekt\u00f3w wykorzystuj\u0105cych technologie immersyjne. Dewiz\u0105 EduVRLab jest interdyscyplinarno\u015b\u0107 i wsp\u00f3\u0142praca z innymi o\u015brodkami naukowymi, artystami oraz firmami.\n\nWydzia\u0142 Humanistyczny tworz\u0105 trzy Katedry: Studi\u00f3w nad Kultur\u0105 i Bada\u0144 Ery Cyfrowej, Technologii Informacyjnych i Medi\u00f3w oraz Studi\u00f3w nad Spo\u0142ecze\u0144stwem i Technologi\u0105. Skupiaj\u0105 one pracownik\u00f3w naukowych z rozmaitych dziedzin: socjolog\u00f3w, kulturoznawc\u00f3w, filozof\u00f3w, medioznawc\u00f3w, psycholog\u00f3w a tak\u017ce informatyk\u00f3w, grafik\u00f3w in\u017cynier\u00f3w biomedycznych. Wielu z nich to cz\u0142onkowie Komitet\u00f3w Badawczych PAN, stypendy\u015bci Fulbrighta, NATO i Fundacji Ko\u015bciuszkowskiej. Rozpi\u0119to\u015b\u0107 zainteresowa\u0144 jest du\u017ca \u2013 od wsp\u00f3\u0142czesnych form duchowo\u015bci po rzeczywisto\u015b\u0107 wirtualn\u0105, od historii PRL po nowe media, od to\u017csamo\u015bci grup spo\u0142ecznych i etnicznych po zagadnienia gender, od bada\u0144 inteligencji zbiorowej po filozofi\u0119 humoru. Wskazane tematy odzwierciedlaj\u0105 tylko cz\u0119\u015bciowo rozleg\u0142y zakres zainteresowa\u0144 naukowych pracownik\u00f3w WH. By jak najlepiej realizowa\u0107 obran\u0105 przez wydzia\u0142 specjalizacj\u0119 kszta\u0142cenia zwi\u0105zan\u0105 z kwalifikacjami w zakresie korzystania z nowych technologii, w\u0142adze WH zatrudniaj\u0105 nie tylko w\u0142asn\u0105 kadr\u0119, ale tak\u017ce specjalist\u00f3w z innych wydzia\u0142\u00f3w AGH (np. Wydzia\u0142u Elektrotechniki, Automatyki, Informatyki i Elektroniki i Wydzia\u0142u In\u017cynierii Mechanicznej i Robotyki) oraz z innych instytucji, w tym r\u00f3wnie\u017c o pozaakademickim charakterze (np. przedstawicieli medi\u00f3w, agencji interaktywnych, agencji reklamowych, czy deweloper\u00f3w gier komputerowych).\n\nWydzia\u0142 Humanistyczny przeszed\u0142 w kr\u00f3tkim czasie d\u0142ug\u0105 drog\u0119, tworz\u0105c, ulepszaj\u0105c i stale poszerzaj\u0105c ofert\u0119 edukacyjn\u0105, doskonal\u0105c kadr\u0119 dydaktyczn\u0105 i przekonuj\u0105c do siebie tak w\u0142adze uczelni, jak i otoczenie, nieufne pocz\u0105tkowo wobec rozwijania humanistyki w uczelni technicznej. Zdoby\u0142 tak\u017ce uznanie Ministerstwa Nauki i Szkolnictwa Wy\u017cszego \u2013 w trakcie swej dzia\u0142alno\u015bci wydzia\u0142 by\u0142 trzykrotnie poddawany kontroli przez Pa\u0144stwow\u0105 Komisj\u0119 Akredytacyjn\u0105 otrzymuj\u0105c pozytywne oceny. Ostatnia z nich mia\u0142a miejsce w grudniu 2014 roku. Z raportu PKA sporz\u0105dzonego po tej wizytacji dowiedzie\u0107 si\u0119 mo\u017cna mi\u0119dzy innymi, \u017ce \u201eWydzia\u0142 Humanistyczny AGH jest wiod\u0105c\u0105 jednostk\u0105 socjologiczn\u0105 na terenie Polski\u201d (Raport z Wizytacji PKA z 23 stycznia 2015). W roku 2016 WH zdoby\u0142 uprawnienia do nadawaniu stopni doktorskich w dziedzinie Nauk Socjologicznych a w 2019 w dziedzinie Nauk o Kulturze i Religii. Od 1 pa\u017adziernika 2022 r. now\u0105 siedzib\u0105 Wydzia\u0142u jest budynek C-7 zlokalizowany przy ul. Czarnowiejska 36 w centralnej cz\u0119\u015bci campusu AGH.", "metadata": {"url": "https://wh.agh.edu.pl/wydzial/o-humanistach-na-agh/", "title": "O humanistach na AGH - Wydzia\u0142 Humanistyczny AGH", "depth": 3, "duplicate": false, "content_hash": "3706d2c163fe653a9bf3142242c87df2", "word_count": 2111, "headings": [{"level": 1, "text": "O humanistach na AGH"}, {"level": 3, "text": "%20"}]}}