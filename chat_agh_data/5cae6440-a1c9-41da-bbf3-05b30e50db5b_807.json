{"content": "#  Sonderaktion Krakau -- Serwis Akademii G\u00f3rniczo-Hutniczej \n\nURL: https://agh.edu.pl/o-agh/historia-i-tradycja/sonderaktion-krakau\nCrawled: 2025-03-19 21:07:05\n\nSkip to content \u2193\n\n Sonderaktion Krakau \n\nZ dziej\u00f3w Akademii G\u00f3rniczo-Hutniczej w Krakowie w latach 1919\u20131967, oprac. Julian Sulima-Samuj\u0142\u0142o oraz zesp\u00f3\u0142 autor\u00f3w, Krak\u00f3w 1970 (Wydawnictwa Jubileuszowe 1919\u20131969).\n\nAkademia G\u00f3rniczo-Hutnicza znalaz\u0142a si\u0119 w trudnej sytuacji ju\u017c w kilka dni po zaj\u0119ciu Krakowa przez wojska niemieckie, poniewa\u017c 12 czy 13 IX Wehrmacht obsadzi\u0142 g\u0142\u00f3wny budynek przy al. Mickiewicza 30 i przekszta\u0142ci\u0142 go w szpital wojskowy. Z t\u0105 chwil\u0105 zamkni\u0119to Polakom wst\u0119p do pomieszcze\u0144 uczelni i jej katedr. W ostatniej jednak chwili zdo\u0142ano uratowa\u0107 cz\u0119\u015b\u0107 drobnego sprz\u0119tu, a w szczeg\u00f3lno\u015bci naczynia platynowe kilku katedr, o czym by\u0142a mowa ju\u017c uprzednio.\n\nMiano pewien wgl\u0105d w gospodark\u0119 niemieck\u0105 w budynku Akademii wskutek tego, \u017ce intendent Akademii, Julian Ciechanowski, oraz pracownicy techniczni mieszkali w lokalach s\u0142u\u017cbowych na niskim parterze. Pod tym czy innym pozorem (konserwacja instalacji itp.) wchodzili do r\u00f3\u017cnych pomieszcze\u0144, chroni\u0105c przy okazji wszystko to, co da\u0142o si\u0119 uratowa\u0107.\n\nParokrotnie pr\u00f3by rektora Takli\u0144skiego, by nawi\u0105za\u0107 rozmowy z komendantem szpitala wojskowego, nie da\u0142y rezultatu. Odmownie te\u017c za\u0142atwiono wniosek o wydanie podstawowych akt\u00f3w. Tym sposobem Akademia G\u00f3rnicza zosta\u0142a pozbawiona pomieszcze\u0144, laboratori\u00f3w, sprz\u0119tu, bibliotek i wszystkich akt\u00f3w osobowych i administracyjnych.\n\nKorzystniej kszta\u0142towa\u0142a si\u0119 sytuacja innych wy\u017cszych uczelni Krakowa, kt\u00f3rych budynki nie zosta\u0142y obsadzone przez Niemc\u00f3w. W wielu katedrach prowadzona by\u0142a praca naukowa, oczywi\u015bcie ograniczona trudno\u015bciami wojennymi i okupacyjnymi. Uczelnie te mog\u0142y ju\u017c w pa\u017adzierniku wyst\u0119powa\u0107 z inicjatywami zmierzaj\u0105cymi do rozpocz\u0119cia roku akademickiego 1939/40 w pierwszych dniach listopada. Akademia musia\u0142a najpierw rozwi\u0105za\u0107 zagadnienia lokalowe oraz odzyska\u0107 lub odtworzy\u0107 dokumentacje osobowe pracownik\u00f3w i student\u00f3w, kt\u00f3rzy coraz liczniej wracali do Krakowa. Dodatkow\u0105 trudno\u015b\u0107 stwarza\u0142 brak jakichkolwiek \u015brodk\u00f3w finansowych, gdy\u017c Akademia G\u00f3rnicza przed wojn\u0105 nie posiada\u0142a w\u0142asnych gospodarstw i innych tego rodzaju \u017ar\u00f3de\u0142 dochod\u00f3w.\n\nW\u0142adze rektorskie Akademii G\u00f3rniczej zwr\u00f3ci\u0142y si\u0119 o pomoc do rektora Uniwersytetu Jagiello\u0144skiego prof. dra Tadeusza Lehr-Sp\u0142awi\u0144skiego, kt\u00f3ry \u017cyczliwie zgodzi\u0142 si\u0119 na oddanie Sali posiedze\u0144 Wydzia\u0142u Filozoficznego UJ w Collegium Novum (I pi\u0119tro, od strony ul. Go\u0142\u0119biej) do dyspozycji Akademii. Tym sposobem uzyskano mo\u017cno\u015b\u0107 organizowania spotka\u0144 pracownik\u00f3w i student\u00f3w oraz zebra\u0144 profesor\u00f3w Akademii. Zagadnienie dalszej pomocy, g\u0142\u00f3wnie lokalowej i technicznej, w zakresie katedr chemii, chemii fizycznej, fizyki, geologii, matematyki, mineralogii, prawa petrografii i innych, odpowiadaj\u0105cych profilem naukowym katedrom UJ, mia\u0142o by\u0107 rozpatrzone po ustaleniu programu dzia\u0142ania Uniwersytetu i po obustronnych uzgodnieniach mi\u0119dzy zainteresowanymi kierownikami katedr UJ i AG. Z \u017cyczliw\u0105 pomoc\u0105 spieszy\u0142 te\u017c prezydent m. Krakowa dr Stanis\u0142aw Klimecki, kt\u00f3ry obieca\u0142 przekaza\u0107 niekt\u00f3re budynki szkolne, np. przy ul. Loreta\u0144skiej 18, Smole\u0144sk 7 i in. do dyspozycji Akademii G\u00f3rniczej.\n\nW realnej sytuacji uczelni w\u0142adze rektorskie musia\u0142y przede wszystkim skierowa\u0107 swoje dzia\u0142anie na odzyskanie lub na stworzenie prowizorycznej bazy lokalowej i materialnej.\n\n6 XI 1939 r. oko\u0142o godz. 10 rano zwo\u0142ane zosta\u0142o zebranie profesor\u00f3w i docent\u00f3w Akademii G\u00f3rniczej przez rektora prof. in\u017c. W. Takli\u0144skiego w Sali Wydzia\u0142u Filozoficznego Uniwersytetu Jagiello\u0144skiego. W tym dniu na godz. 12 zapowiedziane by\u0142o spotkanie przedstawicieli w\u0142adz okupacyjnych z rektorem i profesorami Uniwersytetu, rzekomo w celu przedyskutowania i ustalenia kierunk\u00f3w dalszej dzia\u0142alno\u015bci Uniwersytetu. Rektor Takli\u0144ski chcia\u0142 wcze\u015bniej om\u00f3wi\u0107 w szerszym gronie profesor\u00f3w sytuacj\u0119 Akademii G\u00f3rniczej, aby jak najszybciej m\u00f3c uruchomi\u0107 dzia\u0142alno\u015b\u0107 uczelni.\n\nZebranie rozpocz\u0119\u0142o si\u0119 punktualnie o godzinie 10 z udzia\u0142em wszystkich pracownik\u00f3w znajduj\u0105cych si\u0119 w Krakowie. Na wst\u0119pie rektor Takli\u0144ski wysun\u0105\u0142 spraw\u0119 formaln\u0105 kierownictwa uczelni. Nowo powo\u0142any z dniem 1 IX 1939 r. rektor prof. dr Walery Goetel nie powr\u00f3ci\u0142 do Krakowa; wed\u0142ug wiadomo\u015bci przebywa\u0142 jeszcze we Lwowie, czyni\u0105c starania o zezwolenie na wyjazd do Krakowa. Formalnie rektor prof. in\u017c. W\u0142adys\u0142aw Takli\u0144ski zako\u0144czy\u0142 swoj\u0105 kadencj\u0119. Po kr\u00f3tkiej dyskusji uchwalono, \u017ce zar\u00f3wno rektor, prorektor, dziekani, jak i prodziekani poprzedniej kadencji b\u0119d\u0105 pe\u0142nili swoje obowi\u0105zki a\u017c do powrotu przedstawicieli nowo wybranych w\u0142adz akademickich. Chwil\u0105 milczenia uczczono pami\u0119\u0107 poleg\u0142ych pracownik\u00f3w Akademii, w szczeg\u00f3lno\u015bci asystenta mgra T. Zaros\u0142ego, poleg\u0142ego w boju z niemieckimi grenadierami pancernymi na wzg\u00f3rzach ko\u0142o Ho\u0142oska w pobli\u017cu Lwowa, oraz laboranta C. Grzeszczaka, kt\u00f3ry poleg\u0142 wczesnym rankiem 1 wrze\u015bnia, trafiony pociskiem karabinu maszynowego z nadlatuj\u0105cego samolotu niemieckiego. Przed rozpocz\u0119ciem dyskusji om\u00f3wiono \u015brodki, jakie mo\u017cna by uruchomi\u0107 w celu przyj\u015bcia z pomoc\u0105 rodzinom poleg\u0142ych i rannych, oraz postanowiono poczyni\u0107 starania, by wyja\u015bni\u0107 los pracownik\u00f3w zaginionych w czasie dzia\u0142a\u0144 wojennych.\n\nG\u0142\u00f3wnym punktem dyskusji by\u0142a sprawa rozpocz\u0119cia nowego roku akademickiego 1939/1940. Do dyspozycji pozosta\u0142 tylko budynek przy ul. Krzemionki 11, a w nim Katedra G\u00f3rnictwa I i Przer\u00f3bki Mechanicznej, Katedra Metalurgii, Katedra Elektrotechniki, Katedra Technologii Ciep\u0142a i Paliwa oraz Katedra Chemii, a tak\u017ce dwie sale wyk\u0142adowe. By\u0142o to niewystarczaj\u0105ce pomieszczenie dla zapewnienia studi\u00f3w na dw\u00f3ch wydzia\u0142ach. Brak by\u0142o pomieszcze\u0144 dla biblioteki, rektoratu, dziekanat\u00f3w i innych agend. Rektor Takli\u0144ski ocenia\u0142 sytuacj\u0119 pesymistycznie, zwracaj\u0105c uwag\u0119 na to, \u017ce Akademia zaanga\u017cowana przed wojn\u0105 w akcj\u0119 usuwania element\u00f3w niemieckich z polskich kopal\u0144 i hut, zbyt powa\u017cnie narazi\u0142a si\u0119 koncernom niemieckim, by w obecnej sytuacji mog\u0142a liczy\u0107 na jakiekolwiek wzgl\u0119dy lub cho\u0107by na poprawny stosunek w\u0142adz okupacyjnych. Wspomniano te\u017c wrog\u0105 postaw\u0119 niemieckich wy\u017cszych szk\u00f3\u0142 g\u00f3rniczych, kt\u00f3re w 1919 i 1920 r. musieli opu\u015bci\u0107 Polacy studiuj\u0105cy g\u00f3rnictwo czy hutnictwo. Mo\u017cliwo\u015b\u0107 oparcia si\u0119 na tych pokrewnych wy\u017cszych uczelniach wydawa\u0142a si\u0119 bardzo w\u0105tpliwa. Z d\u0142u\u017csz\u0105 replik\u0105 prawnicz\u0105 wyst\u0105pi\u0142 dr A. Meyer. Kilku innych dyskutant\u00f3w nawi\u0105za\u0142o do \u2013 precedensowego ich zdaniem \u2013 poprawnego stosunku okupanta do zamierze\u0144 podj\u0119cia dzia\u0142alno\u015bci przez Uniwersytet Jagiello\u0144ski, czego wyrazem mia\u0142o by\u0107 spotkanie profesor\u00f3w z przedstawicielami w\u0142adz niemieckich. Wskazywano te\u017c na zadeklarowan\u0105 przez prezydenta m. Krakowa dra Stanis\u0142awa Klimeckiego gotowo\u015b\u0107 przyj\u015bcia Akademii z pomoc\u0105. W wyniku tej dyskusji postanowiono, \u017ce po zako\u0144czeniu zebrania profesor\u00f3w Uniwersytetu w\u0142adze akademickie AG przeprowadz\u0105 rozmow\u0119 z rektorem Uniwersytetu w celu uzgodnienia planu dzia\u0142ania zmierzaj\u0105cego do mo\u017cliwie szybkiego uruchomienia studi\u00f3w w Akademii.\n\nGdy zbli\u017ca\u0142a si\u0119 godzina 12, zabra\u0142 g\u0142os prof. dr A. Hoborski, kt\u00f3ry o\u015bwiadczy\u0142, \u017ce udaje si\u0119 do sali na II pi\u0119trze na zapowiedziane spotkanie z SS-Obersturmbannf\u00fchrerem M\u00fcllerem, po czym wraz z prof. drem Go\u0142\u0105bem i prof. drem S. Jask\u00f3lskim opu\u015bci\u0142 zebranie profesor\u00f3w Akademii G\u00f3rniczej. Prof. dr M. Je\u017cewski o\u015bwiadczy\u0142, \u017ce spotkanie go nie interesuje i pozosta\u0142 w sali na I pi\u0119trze. Jak si\u0119 p\u00f3\u017aniej okaza\u0142o, aresztowano zar\u00f3wno profesor\u00f3w Uniwersytetu Jagiello\u0144skiego i inne osoby uczestnicz\u0105ce w spotkaniu z SS-Obersturmbannf\u00fchrerem M\u00fcllerem, jak i profesor\u00f3w Akademii G\u00f3rniczej, zgromadzonych na I pi\u0119trze Collegium Novum.\n\nPod koniec posiedzenia dyskutowano nad sprawami bytowymi pracownik\u00f3w Akademii pozbawionych \u015brodk\u00f3w do \u017cycia. Nagle otwarto gwa\u0142townie drzwi wej\u015bciowe, w kt\u00f3rych ukaza\u0142 si\u0119 SS-Untersturmf\u00fchrer w otoczeniu kilku SS-man\u00f3w, z pistoletami maszynowymi w r\u0119ku. Na pytanie SS-Untersturmf\u00fchrera, co to jest za zebranie, odpowiedzia\u0142 prof. dr J. Studniarski. Natychmiast pad\u0142 rozkaz pozostania na miejscu. Jeden z SS-man\u00f3w podszed\u0142 do dow\u00f3dcy akcji SS-Obersturmbannf\u00fchrera M\u00fcllera z zapytaniem, co nale\u017cy uczyni\u0107 z pracownikami AG. Na sali zapad\u0142a martwa cisza. Tymczasem rewidowano s\u0105siednie pomieszczenia i szafy mieszcz\u0105ce akty Wydzia\u0142u Filozoficznego UJ. Dopiero po kilkunastu minutach nadszed\u0142 drugi SS-Untersturmf\u00fchrer, kt\u00f3ry nakaza\u0142 zebranym opu\u015bci\u0107 budynek pod eskort\u0105 SS-man\u00f3w. Wszyscy zeszli schodami do hallu g\u0142\u00f3wnego, a nast\u0119pnie zostali skierowani do zapasowego wyj\u015bcia na ul. Jagiello\u0144sk\u0105. Tu jednak spotkali st\u0142oczon\u0105, popychan\u0105 i tratowan\u0105 kolbami liczn\u0105 grup\u0119 profesor\u00f3w Uniwersytetu, w\u015br\u00f3d kt\u00f3rych znajdowali si\u0119 za\u0142o\u017cyciel i rektor Wy\u017cszej Szko\u0142y Handlowej prof. A. \u017babi\u0144ski, prof. A. Bolland oraz kilka os\u00f3b spoza sfer uniwersyteckich. Pojedynczo lub dw\u00f3jkami doprowadzano osoby znajduj\u0105ce si\u0119 w rozmaitych pomieszczeniach gmachu g\u0142\u00f3wnego Uniwersytetu. Na ulicy oczekiwa\u0142y wojskowe samochody transportowe z brezentowymi budami. Po za\u0142adowaniu aresztowanych miejsca ko\u0142o plandeki zaj\u0119\u0142a uzbrojona eskorta. Zas\u0142oni\u0119to plandeki; samochody ruszy\u0142y w stron\u0119 Filharmonii, a nast\u0119pnie ul. Karmelick\u0105, Alej\u0105 S\u0142owackiego przez Nowy Kleparz do wi\u0119zienia przy ul. Montelupich. W\u015br\u00f3d 183 uwi\u0119zionych os\u00f3b znajdowa\u0142o si\u0119 22 pracownik\u00f3w Akademii G\u00f3rniczej: \nSaryusz-Bielski Zygmunt\n in\u017c. profesor zwyczajny i kierownik Katedry Wiertnictwa i G\u00f3rnictwa Naftowego, \nBolewski Andrzej\n doc. dr in\u017c. adiunkt przy Katedrze Mineralogii i Petrografii, \nBudryk Witold\n dr in\u017c. g\u00f3rniczy, profesor zwyczajny, kierownik Katedry G\u00f3rnictwa I i Przer\u00f3bki Mechanicznej, cz\u0142onek korespondent Akademii Nauk Technicznych, \nChromi\u0144ski Edmund\n in\u017c. profesor zwyczajny, kierownik Katedry Maszynoznawstwa II, rektor Akademii w latach 1926/27 i 1927/28, \nCzarnocki Stefan\n in\u017c. g\u00f3rniczy, profesor zwyczajny, kierownik Katedry Geologii Stosowanej, \nCzopiwski-Feszczenko Iwan\n in\u017c. technolog, dr nauk technicznych, tytularny profesor obr\u00f3bki termicznej i stali specjalnych, cz\u0142onek korespondent Akademii Nauk Technicznych, \nCzy\u017cewski Miko\u0142aj\n in\u017c. metalurg, dr nauk technicznych, docent koksownictwa i technologii ciep\u0142a, \nDawidowski Roman\n in\u017c. g\u00f3rniczy, in\u017c. metalurg, profesor zwyczajny, Kierownik Katedry Technologii Ciep\u0142a i Paliwa, \nGo\u0142\u0105b Stanis\u0142aw\n dr doc., profesor tytularny Akademii G\u00f3rniczej przy Katedrze Matematyki, docent Uniwersytetu Jagiello\u0144skiego, \nHoborski Antoni\n dr profesor zwyczajny, kierownik Katedry Matematyki, I rektor Akademii G\u00f3rniczej w latach 1920\u20131922, profesor tytularny Uniwersytetu Jagiello\u0144skiego, \nJask\u00f3lski Stanis\u0142aw\n dr doc. profesor tytularny geologii stosowanej, \nJe\u017cewski Mieczys\u0142aw\n dr profesor zwyczajny, kierownik Katedry Fizyki, cz\u0142onek rzeczywisty Akademii Nauk Technicznych, cz\u0142onek korespondent Polskiej Akademii Umiej\u0119tno\u015bci,\n Kamecki Julian\n dr starszy asystent przy Katedrze Chemii Fizycznej i Elektrochemii, \nKrupkowski Aleksander\n in\u017c. metalurg, dr nauk technicznych, profesor zwyczajny, kierownik Katedry Metalurgii i Innych Poza \u017belazem Metali, cz\u0142onek korespondent Akademii Nauk Technicznych, \nLudkiewicz Adam\n in\u017c. g\u00f3rniczy, in\u017c. metalurg, profesor nadzwyczajny, kierownik Katedry Metalurgii Stali, \nMeyer Antoni\n dr praw, wyk\u0142adaj\u0105cy prawoznawstwo og\u00f3lne i prawo g\u00f3rnicze, \nStella-Sawicki Izydor\n, in\u017c. dr\u00f3g i most\u00f3w, profesor zwyczajny, kierownik Katedry In\u017cynierii i Budownictwa, \nStaronka Wilhelm\n dr profesor zwyczajny, kierownik Katedry Chemii, \nStudniarski Jan\n in\u017c. elektryk, dr nauk technicznych, profesor zwyczajny, kierownik Katedry Elektrotechniki, rektor w latach 1922/23 i 1923/24, cz\u0142onek korespondent Akademii Nauk Technicznych, \nTakli\u0144ski W\u0142adys\u0142aw\n in\u017c. technolog, profesor zwyczajny, Kierownik Katedry Mechaniki Teoretycznej i Wytrzyma\u0142o\u015bci Materia\u0142\u00f3w, rektor w latach 1933/34\u20131938/39, \nWindakiewicz Edward\n in\u017c. G\u00f3rniczy, dr honoris causa, docent g\u00f3rnictwa minera\u0142\u00f3w solnych, \nZalewski Feliks\n in\u017c. g\u00f3rniczy, profesor zwyczajny, kierownik Katedry G\u00f3rnictwa II.\n\nPo kr\u00f3tkim postoju przed bram\u0105 wi\u0119zienn\u0105 i po jej otwarciu samoch\u00f3d wjecha\u0142 na dziedziniec wi\u0119zienny. Po wyj\u015bciu z samochodu wi\u0119\u017aniowie musieli ustawi\u0107 si\u0119 w dwuszeregu. Kilku wyznaczonych profesor\u00f3w Uniwersytetu pod nadzorem SS-man\u00f3w zapisa\u0142o na kartkach nazwiska aresztowanych, ich imiona, rok urodzenia, stan cywilny, adresy domowe i stanowiska s\u0142u\u017cbowe w uczelniach. Trwa\u0142o to do\u015b\u0107 d\u0142ugo, gdy\u017c ani spisuj\u0105cy nie wiedzieli, jak to maj\u0105 uczyni\u0107, ani te\u017c otaczaj\u0105cy SS-mani nie umieli dok\u0142adnie powiedzie\u0107, o co im chodzi. Chcieli mie\u0107 spis profesor\u00f3w, ale w\u015br\u00f3d zgromadzonych znale\u017ali si\u0119 tak\u017ce przypadkowi przechodnie. W tym czasie niekt\u00f3rzy z uwi\u0119zionych zacz\u0119li rozmawia\u0107 z SS-Untersturmf\u00fchrerami, kt\u00f3rzy kierowali akcj\u0105 uwi\u0119zienia, transportem i spisywaniem personali\u00f3w. Gestapowcy z zainteresowanie, obserwowali grup\u0119 i wymieniali bezceremonialne opinie o osobach, kt\u00f3re zwr\u00f3ci\u0142y im uwag\u0119. Bacznie na przyk\u0142ad ogl\u0105dali prof. Dra K. Sto\u0142yhw\u0119, kt\u00f3ry wyr\u00f3\u017cnia\u0142 si\u0119 s\u0142usznym wzrostem, wspania\u0142\u0105 siw\u0105 brod\u0105, rozwian\u0105 czupryn\u0105 oraz stoickim spokojem na obliczu. W tym czasie dr in\u017c. I. Feszczenko-Czopiwski zwr\u00f3ci\u0142 si\u0119 do jednego z nadzroruj\u0105cych SS-Untersturmf\u00fchrer\u00f3w i o\u015bwiadczy\u0142, \u017ce co do jego osoby zasz\u0142a pomy\u0142ka, gdy\u017c jest on Ukrai\u0144cem. Wskaza\u0142 r\u00f3wnie\u017c na doc. dra in\u017c. M. Czy\u017cewskiego, kt\u00f3ry pod\u0142ug niego r\u00f3wnie\u017c odgradza\u0142 si\u0119 od uwi\u0119zionych Polak\u00f3w. Po kr\u00f3tkiej wymianie zda\u0144 SS-Untersturmf\u00fchrer nakaza\u0142 w spisach zaznaczy\u0107 narodowo\u015b\u0107 oraz poleci\u0142 drowi in\u017c. Czopiwskiemu-Feszczence wr\u00f3ci\u0107 do dwuszeregu, obiecuj\u0105c zreferowanie jego sprawy w\u0142adzom zwierzchnim kompetentnym do jej rozstrzygni\u0119cia.\n\nPo spisaniu nazwisk wi\u0119\u017ani\u00f3w podzielono aresztowanych na kilka grup, po czym zaprowadzono do cel. Wraz z oko\u0142o 30 osobami dosta\u0142 si\u0119 doc. Bolewski do szczytowej sali na II pi\u0119trze od strony ul. Kamiennej; w celi znajdowa\u0142y si\u0119 dwa sto\u0142y oraz kilkana\u015bcie \u0142\u00f3\u017cek \u017celaznych z deskami, lecz bez siennik\u00f3w lub materac\u00f3w i bez koc\u00f3w. Cela nie by\u0142a od dawna sprz\u0105tana, tu i \u00f3wdzie wala\u0142y si\u0119 stare papiery i gazety. W k\u0105cie sta\u0142y dwa kub\u0142y o wiadomym przeznaczeniu. Po zamkni\u0119ciu drzwi w sali wybuch\u0142a chaotyczna dyskusja, obrazuj\u0105ca r\u00f3\u017cne postawy ludzkie w obliczu osza\u0142amiaj\u0105cego wydarzenia. Przewa\u017ca\u0142a opinia, \u017ce okupanci, nie czuj\u0105c si\u0119 zbyt pewni i obawiaj\u0105c si\u0119 manifestacji zwi\u0105zanych ze \u015awi\u0119tem Pa\u0144stwowym 11 listopada, chc\u0105 tym sposobem pozyska\u0107 grup\u0119 zak\u0142adnik\u00f3w i zastraszy\u0107 spo\u0142ecze\u0144stwo Krakowa, kt\u00f3re jest silnie zwi\u0105zane uczuciowo z wy\u017cszymi uczelniami, a zw\u0142aszcza z Uniwersytetem Jagiello\u0144skim.\n\nWieczorem po zapaleniu \u015bwiat\u0142a, zezwolono wi\u0119\u017aniom uda\u0107 si\u0119 do ubikacji, po czym wymieniono kub\u0142y. W\u015br\u00f3d obs\u0142uguj\u0105cych wi\u0119\u017ani\u00f3w mo\u017cna by\u0142o wyr\u00f3\u017cni\u0107 osoby narodowo\u015bci \u017cydowskiej. Od nich dowiedziano si\u0119, \u017ce do jednej z cel zaj\u0119tych przez profesor\u00f3w przywieziono prezydenta miasta Krakowa dra Stanis\u0142awa Klimeckiego, kt\u00f3ry nie opu\u015bci\u0142 miasta i stara\u0142 si\u0119 kierowa\u0107 gospodark\u0105 miejsk\u0105 i zak\u0142adami komunalnymi, a tak\u017ce podpisa\u0142 zarz\u0105dzenie o rozpocz\u0119ciu nowego roku szkolnego przez szkolnictwo podstawowe. Upewni\u0142o to aresztowanych w przekonaniu, \u017ce byli zak\u0142adnikami. Po spo\u017cyciu wi\u0119ziennej wieczerzy, sk\u0142adaj\u0105cej si\u0119 z porcji chleba i kawy, sporz\u0105dzonej z polskich racji wojskowych, rozmieszczono co starszych i godniejszych profesor\u00f3w na sto\u0142ach i \u0142\u00f3\u017ckach, a reszta po\u0142o\u017cy\u0142a si\u0119 byle gdzie, aby zasn\u0105\u0107 w pozycji le\u017c\u0105cej.\n\nWczesnym rankiem 7 listopada zmieniono kub\u0142y. Zacz\u0119to odczuwa\u0107 niedol\u0119 \u017cycia wi\u0119ziennego: brak \u015bniadania, niemo\u017cno\u015b\u0107 umycia si\u0119 i ogolenia oraz zmiany bielizny. Wi\u0119kszo\u015b\u0107 dotkliwie odczuwa\u0142a niewygody spania na twardych deskach. I dalej toczy\u0142y si\u0119 deliberacje nad losem uwi\u0119zionych, nad losem uczelni, m\u0142odzie\u017cy i nad wieloma innymi tematami. Wy\u0142awiano fragmentaryczne wspomnienia z poprzedniego dnia, z zachowania niemieckich w\u0142adz okupacyjnych w Kongres\u00f3wce podczas I wojny \u015bwiatowej, a tak\u017ce wspomniano inne wydarzenia, staraj\u0105c si\u0119 znale\u017a\u0107 jakie\u015b analogie z obecn\u0105 sytuacj\u0105. Rzeczywisto\u015b\u0107 jednak by\u0142a daleka od wszelkich analogii.\n\nP\u00f3\u017anym rankiem kazano aresztowanym wyj\u015b\u0107 z celi, sprowadzono ich na dziedziniec i znowu za\u0142adowano do przykrytych plandekami samochod\u00f3w wojskowych. Wkr\u00f3tce wszyscy znale\u017ali si\u0119 w koszarach przy ul. Mazowieckiej, gdzie stra\u017c nad aresztowanymi obj\u0119\u0142a jednostka Wehrmachtu, dowodzona przez oficera, bodaj\u017ce majora, rodem z Austrii. By\u0142 to cz\u0142owiek pogodnego usposobienia; z u\u015bmiechem na ustach skierowa\u0142 zebranych do cel \u017co\u0142nierskich na II pi\u0119trze jednego z budynk\u00f3w koszarowych. Sale by\u0142y zaniedbane. Rych\u0142o jednak zosta\u0142 przywr\u00f3cony pewien porz\u0105dek, gdy\u017c w\u015br\u00f3d aresztowanych znajdowali si\u0119 rezerwi\u015bci wojskowi, kt\u00f3rzy orientowali si\u0119 w \u017cyciu koszarowym. Dow\u00f3dztwo obj\u0105\u0142 doc. dr Dobies\u0142aw Dobrzy\u0144ski, podporucznik rezerwy, a \u017ce s\u0142yn\u0105\u0142 z pogody ducha i dobrego humoru, przeto pro\u015bb\u0105 i gro\u017ab\u0105, a najwi\u0119cej dowcipem, szybko uregulowa\u0142 warunki bytowe. Po uporz\u0105dkowaniu siennik\u00f3w na \u0142\u00f3\u017ckach kilku starszych profesor\u00f3w wygodnie si\u0119 rozci\u0105gn\u0119\u0142o, by wypoczywa\u0107 po nocy sp\u0119dzonej w wi\u0119zieniu na Monteluppich. Znalaz\u0142o si\u0119 te\u017c sporo ksi\u0105\u017cek zar\u00f3wno beletrystycznych, jak i regulamin\u00f3w oraz instrukcji wojskowych z dawnej polskiej biblioteki wojskowej. Mo\u017cna by\u0142o si\u0119 umy\u0107 lub przynajmniej op\u0142uka\u0107 pod bie\u017c\u0105c\u0105 wod\u0105. Czas szybko mija\u0142, a nastr\u00f3j wyra\u017anie poprawi\u0142 si\u0119, zw\u0142aszcza gdy w po\u0142udnie polscy je\u0144cy wojskowi przynie\u015bli typowy obiad \u017co\u0142nierski, sk\u0142adaj\u0105cy si\u0119 z roso\u0142u z makaronem i sztuki mi\u0119sa. Nieco p\u00f3\u017aniej wi\u0119\u017aniowie dostali porcje chleba i czarn\u0105 kaw\u0119 z racji \u017co\u0142nierskich. Rozdano mena\u017cki oraz kilka sztu\u0107c\u00f3w. Mo\u017cna by\u0142o przeto spokojnie zje\u015b\u0107 ten rzetelny posi\u0142ek w spos\u00f3b normalnie praktykowany w polskich jednostkach wojskowych. Sprawi\u0142o to jednak sporo trudno\u015bci profesorom, kt\u00f3rzy nie odbyli s\u0142u\u017cby wojskowej.\n\nWok\u00f3\u0142 p\u0142otu otaczaj\u0105cego koszary zjawi\u0142y si\u0119 niebawem \u017cony, krewni oraz przyjaciele, kt\u00f3rzy kr\u0105\u017cyli, staraj\u0105c si\u0119 wykry\u0107 miejsce pobytu uwi\u0119zionych. Co \u015bmielsi starali si\u0119 nawi\u0105zywa\u0107 rozmowy z wartownikami. Widok bliskich wszystkim doda\u0142 otuchy, gdy\u017c \u015bwiadczy\u0142o to, \u017ce przecie\u017c aresztowani nie zgin\u0119li bez wie\u015bci, lecz \u017ce wiadomo\u015b\u0107 o ich aresztowaniu i o miejscu uwi\u0119zienia przenikn\u0119\u0142a do rodzin i spo\u0142ecze\u0144stwa. Po wiecz\u00f3r zezwolono odwiedzaj\u0105cym wej\u015b\u0107 na dziedziniec koszarowy i dor\u0119czy\u0107 paczki, kt\u00f3re zosta\u0142y poddane rewizji.\n\nBy\u0142y to chwile niezapomniane. Pogodny wiecz\u00f3r i z wolna zapadaj\u0105cy p\u00f3\u017anojesienny zmrok, a tak\u017ce rozleg\u0142o\u015b\u0107 dziedzi\u0144ca sprzyja\u0142y swobodnym rozmowom. Mo\u017cna w\u00f3wczas by\u0142o om\u00f3wi\u0107 najpilniejsze sprawy, przekaza\u0107 klucze, reszt\u0119 pieni\u0119dzy i inne drobiazgi. Wi\u0119\u017aniowie otrzymali sporo paczek z przyborami toaletowymi i r\u00f3\u017cnymi drobiazgami, a tak\u017ce z \u017cywno\u015bci\u0105. Kolacja wydatnie zasilona przysmakami wy\u0142uskiwanymi z paczek up\u0142yn\u0119\u0142a w mi\u0142ej i serdecznej atmosferze. Cukru by\u0142o pod dostatkiem.\n\nW dniu 8 listopada po pobudce, \u015bniadaniu i obiedzie zezwolono na przechadzanie si\u0119 po dziedzi\u0144cu koszarowym. Rano przyszed\u0142 lekarz, kt\u00f3ry stwierdzi\u0142 ci\u0119\u017cki stan zdrowia kilku profesor\u00f3w Uniwersytetu Jagiello\u0144skiego. Do oczekiwanego spotkania z rodzinami jak dnia poprzedniego nie dosz\u0142o. Dotar\u0142y jednak paczki, kt\u00f3re odebrali wartownicy i dor\u0119czyli adresatom bez kontrolowania. Dzie\u0144 zako\u0144czy\u0142a kolacja, w czasie kt\u00f3rej analizowano otrzymane wiadomo\u015bci. W gruncie rzeczy nie wnios\u0142y one niczego nowego, przynajmniej je\u017celi idzie o dotychczasowe po\u0142o\u017cenie aresztowanych.\n\n9 listopada \u017cycie toczy\u0142o si\u0119 wed\u0142ug schematu dnia poprzedniego. Tym razem obiad by\u0142 znacznie lepiej przyrz\u0105dzony, najwidoczniej przez polskiego kucharza wojskowego, kt\u00f3ry wysili\u0142 si\u0119, aby uprzyjemni\u0107 wi\u0119\u017aniom \u017cycie smacznym posi\u0142kiem. Te po\u017cywne posi\u0142ki nie doczeka\u0142y si\u0119 jednak uznania, gdy\u017c wi\u0119kszo\u015b\u0107 nie by\u0142a obeznana ze zwyczajami kulinarnymi w Wojsku Polskim. Godzi si\u0119 jednak na tym miejscu podkre\u015bli\u0107 serdeczno\u015b\u0107, uczynno\u015b\u0107 i trosk\u0119 okazywan\u0105 przez szeregowych je\u0144c\u00f3w polskich w najszerszym mo\u017cliwym stopniu.\n\nWczesnym popo\u0142udniem niespodziewanie przyjecha\u0142a do koszar grupa gestapowc\u00f3w, kt\u00f3rzy nakazali zbi\u00f3rk\u0119 na dziedzi\u0144cu. Nale\u017ca\u0142o wzi\u0105\u0107 ze sob\u0105 rzeczy osobiste. Nie oby\u0142o si\u0119 bez wrzask\u00f3w, ryk\u00f3w i gro\u017cenia zastrzeleniem, a wi\u0119c wszystkich rekwizyt\u00f3w dzia\u0142aj\u0105cych SS-man\u00f3w. Po kr\u00f3tkotrwa\u0142ej bieganinie i pakowaniu rzeczy ustawiono si\u0119 w dwuszeregu. Wywo\u0142ano kilku chorych profesor\u00f3w Uniwersytetu Jagiello\u0144skiego oraz Ukrai\u0144c\u00f3w, a w tej liczbie dra in\u017c. I. Czopiwskiego-Feszczenk\u0119 i dra in\u017c. M. Czy\u017cewskiego z Akademii G\u00f3rniczej, kt\u00f3rzy mieli zosta\u0107 zwolnieni. Wspomnie\u0107 trzeba serdeczny, po\u017cegnalny u\u015bcisk Czy\u017cewskiego, wymieniony z prof. drem in\u017c. R. Dawidowskim, oraz okazywan\u0105 manifestacyjnie \u017cyczliwo\u015b\u0107 pod adresem innych uwi\u0119zionych. Pozostali zostali otoczeni kordonem SS-man\u00f3w i wojska, a nast\u0119pnie skierowani na poblisk\u0105 \u0142adowni\u0119 kolejow\u0105. Z dala tylko widziano zatrwo\u017cone twarze najbli\u017cszych, kt\u00f3rzy daremnie usi\u0142owali zbli\u017cy\u0107 si\u0119 i poda\u0107 paczki cho\u0107by za po\u015brednictwem cz\u0142onk\u00f3w eskorty.\n\nKr\u00f3tki pobyt w koszarach na Mazowieckiej zapisa\u0142 si\u0119 najlepiej w pami\u0119ci wi\u0119\u017ani\u00f3w. Stosunkowo dobre traktowanie, mo\u017cliwo\u015b\u0107 rozmowy z najbli\u017cszymi, niez\u0142e od\u017cywienie, mo\u017cliwo\u015b\u0107 wypoczynku i zaopatrzenie w polskie ksi\u0105\u017cki czyni\u0142o ten pobyt zno\u015bnym. Sprzyja\u0142a tez pogoda. Spacery pod kasztanami rosn\u0105cymi na dziedzi\u0144cu koszar stanowi\u0142y mi\u0142e urozmaicenie. Pierwsze dni wi\u0119\u017aniowie znajdowali si\u0119 pod \u201eopiek\u0105\u201d Wehrmachtu. W akcji terrorystycznej przeciw Polakom gestapo wsp\u00f3\u0142dzia\u0142a\u0142o \u015bci\u015ble z Wehrmachtem. Profesorowie wi\u0119zieni byli przez gestapo i przez Wehrmacht. Na t\u0119 okoliczno\u015b\u0107 nale\u017cy zwr\u00f3ci\u0107 uwag\u0119, gdy\u017c w r\u00f3\u017cnych publikacjach NRF podejmowane s\u0105 dyskusje, a nawet pr\u00f3by wybielenia Wehrmachtu z zarzutu uczestniczenia w wyniszczeniu Polak\u00f3w.\n\nNa \u0142adowni pojawi\u0142 si\u0119 SS-Sturmbannf\u00fchrer M\u00fcller, kt\u00f3ry w kr\u00f3tkim przem\u00f3wieniu poinformowa\u0142 wi\u0119\u017ani\u00f3w, \u017ce zostan\u0105 wywiezieni do Niemiec, zagrozi\u0142, \u017ce ka\u017cdy pr\u00f3buj\u0105cy ucieczki zostanie zastrzelony. Po chwili na g\u0142\u00f3wny tor trakcyjny nadjecha\u0142 poci\u0105g, sk\u0142adaj\u0105cy si\u0119 z kilku wagon\u00f3w. Trzeba by\u0142o zeskoczy\u0107 z do\u015b\u0107 wysokiej \u0142adowni kolejowej, przej\u015b\u0107 przez tory i wdrapa\u0107 si\u0119 na stopnie wagon\u00f3w osobowych. Sprawi\u0142o to du\u017ce trudno\u015bci osobom starszym. Na szcz\u0119\u015bcie SS-mani nie kwapili si\u0119 z tym skakaniem z \u0142adowni i dlatego zyskano nieco czasu na zorganizowanie samopomocy. Wrzaski i pop\u0119dzania zag\u0142usza\u0142 \u015bwist lokomotywy. Przed odjazdem sprawdzono list\u0119 obecnych, rozdzielono racje chleba, po czym eskorta SS-man\u00f3w zaj\u0119\u0142a stanowiska. Poci\u0105g ruszy\u0142 w kierunku Trzebini. W wagonach zapanowa\u0142 ponury nastr\u00f3j. Ze zmienn\u0105 szybko\u015bci\u0105 poci\u0105g, z rzadka tylko zatrzymuj\u0105c si\u0119, przejecha\u0142 przez Trzebini\u0119, Szczakow\u0105, Go\u0142on\u00f3g, D\u0105brow\u0119 G\u00f3rnicz\u0105, Sosnowiec, Opole i dotar\u0142 oko\u0142o godziny 3 nad ranem do Wroc\u0142awia. Tam kazano wysi\u0105\u015b\u0107 na dworcu g\u0142\u00f3wnym, po czym wi\u0119\u017aniowie zostali zaprowadzeni do poczekalni przy restauracji dworcowej, kt\u00f3ra mia\u0142a wej\u015bcie od peron\u00f3w. Przy stolikach mo\u017cna by\u0142o si\u0119 napi\u0107 ciep\u0142ej kawy zbo\u017cowej. Tym razem aresztowani otoczeni zostali przez policjant\u00f3w (Schutzpolizei). Tylko kilku funkcjonariuszy gestapo kr\u0119ci\u0142o si\u0119 w pobli\u017cu. Wystarczy\u0142o to, by przestraszy\u0107 innych podr\u00f3\u017cnych. Oko\u0142o godziny 5 rano zjawi\u0142a si\u0119 liczna grupa policjant\u00f3w (Schutzpolizei), kt\u00f3rzy podzielili wi\u0119\u017ani\u00f3w na grupy. Ka\u017cd\u0105 z nich oddzielnie skierowano na samochody policyjne. Autor tego wspomnienia, doc. A. Bolewski, znalaz\u0142 si\u0119 w grupie przewo\u017conych do wi\u0119zienia na Freiburgerstrasse; inni pojechali na Kletschkauerstrasse.\n\nW wi\u0119zieniu jeszcze raz spisano nazwiska i sprawdzono dane z wykazem dostarczonym przez eskort\u0119, a nast\u0119pnie w ma\u0142ych grupach wi\u0119\u017aniowie zostali skierowani do k\u0105pieli, a potem do cel wi\u0119ziennych. Wraz z 9 towarzyszami znalaz\u0142 si\u0119 doc. A. Bolewski w celi B-26 na pi\u0119trze. Wi\u0119zienie mia\u0142o kszta\u0142t wieloramiennej gwiazdy, w kt\u00f3rej \u015brodku znajdowa\u0142 si\u0119 hall, si\u0119gaj\u0105cy oszklonego sufitu. Na pi\u0119trach bieg\u0142y kru\u017cganki, \u0142\u0105cz\u0105ce ramiona gwiazdy ze schodami \u017celaznymi, rozmieszczonymi wzd\u0142u\u017c \u015bcian hallu. Na ka\u017cdym pi\u0119trze siedzia\u0142 uzbrojony stra\u017cnik, kt\u00f3ry pod r\u0119k\u0105 mia\u0142 wszystkie wyj\u015bcia z cel oraz jedyny zesp\u00f3\u0142 schod\u00f3w. Na poszczeg\u00f3lnych pi\u0119trach przebywali dozorcy, uzbrojeni w staro\u015bwieckie szable, kt\u00f3rzy regulowali sprawy \u017cyciowe wi\u0119\u017ani\u00f3w.\n\nW celi B-26 znalaz\u0142o si\u0119 10 os\u00f3b: doc. dr in\u017c. A. Bolewski, prof. dr in\u017c. R. Dawidowski, prof. dr T. Dziurzy\u0144ski, prof. dr M. Je\u017cewski, prof. dr ks. J. Kaczmarczyk, prof. dr in\u017c. A. Krupkowski, prof. in\u017c. A. Ludkiewicz, prof. dr T. Marchlewski, powa\u017cnie chory, prof. dr W\u0142. Wolter i doc. dr in\u017c. E. Windakiewicz. Cela, budowana dla trzech wi\u0119\u017ani\u00f3w, zosta\u0142a zag\u0119szczona w ten spos\u00f3b, \u017ce ustawiono w niej trzy \u0142\u00f3\u017cka pi\u0119trowe oraz dodano 4 komplety materac\u00f3w, kt\u00f3re na noc rozwijano na pod\u0142odze, a na dzie\u0144 w\u015bcielano w \u0142\u00f3\u017cka. Ka\u017cdy z wi\u0119\u017ani\u00f3w mia\u0142 komplet po\u015bcieli i dwa koce. Na \u015bcianie by\u0142a zawieszona szafka na naczynia do jedzenia, sztu\u0107ce i s\u00f3l. Na \u015brodku celi znajdowa\u0142y si\u0119 pod\u0142u\u017cny st\u00f3\u0142 oraz zydle. Poni\u017cej szafki sta\u0142a \u0142awka z mis\u0105 do mycia oraz dwiema konewkami na wod\u0119 i wiadrem do zlewki. W rogu celi znajdowa\u0142a si\u0119 budka, przypominaj\u0105ca budk\u0119 telefoniczn\u0105, lecz przeznaczona do innych cel\u00f3w. Jej umeblowanie stanowi\u0142 kube\u0142. Ta ca\u0142o\u015b\u0107 \u2013 mimo dwukrotnego w tygodniu dezynfekowania lizolem \u2013 rozsiewa\u0142a dokuczliw\u0105 wo\u0144. Nie by\u0142a wentylowana, a czterokrotna zmiana kub\u0142a w ci\u0105gu dnia nie dawa\u0142a rezultatu. Rektor in\u017c. W. Takli\u0144ski i dr J. Kamecki dostali si\u0119 do celi wsp\u00f3lnie z prof. drem J. Gwiazdomorskim, prof. drem T. Estreicherem, prof. drem S. G\u0105siorowskim, prof. drem M. Gatty-Kostyalem, prof. drem I. Chrzanowskim, drem S. Klimeckim, prof. drem T. Kowalskim, prof. drem S. Maziarskim, prof. drem J. Lande, prof. drem Z. Sarn\u0105, prof. drem K. Nitschem, doc. drem W. Ormickim, drem S. Leszczyckim, drem K. Lepszym i drem K. Piwarskim.\n\nW wi\u0119zieniu panowa\u0142 ostry regulamin pruski, kt\u00f3ry jednak zapewnia\u0142 zno\u015bne warunki bytowe. Po porannej pobudce nast\u0119powa\u0142o mycie, oko\u0142o godziny 7 zmieniano kub\u0142y i przynoszono \u015bniadanie, na kt\u00f3re sk\u0142ada\u0142a si\u0119 najcz\u0119\u015bciej zupa i kromka chleba. Oko\u0142o godziny 8-9 robi\u0142o si\u0119 jasno i w\u00f3wczas gaszono \u015bwiat\u0142o. Okno, umieszczone wysoko, by\u0142o do\u015b\u0107 du\u017ce, ale przys\u0142oni\u0119te koszem blaszanym, co ogranicza\u0142o dost\u0119p \u015bwiat\u0142a. Mi\u0119dzy godzon\u0105 10 a 11 wi\u0119\u017aniowie odbywali spacer po ma\u0142ym tr\u00f3jk\u0105tnym dziedzi\u0144cu. W tym czasie zmieniano kube\u0142, przynoszono wod\u0119 i podawano porcj\u0119 papieru higienicznego. Tu przejawia\u0142a si\u0119 \u017cyczliwo\u015b\u0107 nieznanej osoby, gdy\u017c papier ten by\u0142 sporz\u0105dzony z poci\u0119tego, starannie z\u0142o\u017conego, niemal aktualnego dziennika. Najcz\u0119\u015bciej bywa\u0142 to hitlerowski organ \u201eV\u0151lkischer Beobachter\u201d, a wi\u0119c g\u0142\u00f3wne \u017ar\u00f3d\u0142o informacyjne w III Rzeszy. Oko\u0142o godziny 12 otrzymywa\u0142o si\u0119 obiad, a nast\u0119pnie znowu by\u0142a zmiana kub\u0142a, wiader i konewek, a oko\u0142o godziny 17 kolacja oraz ponownie zmieniano kub\u0142y. O godzinie 19 by\u0142 capstrzyk i gaszenie \u015bwiate\u0142. Pocz\u0105wszy od obiadu by\u0142o sporo czasu wolnego, wype\u0142nianego rozmowami, improwizowanymi pogaw\u0119dkami, brid\u017cem oraz gr\u0105 w warcaby. Dostawano ksi\u0105\u017cki, i to nawet polskie, dostarczane z biblioteki wi\u0119ziennej. Godne zaznaczenia jest, \u017ce wi\u0119zienna biblioteka we Wroc\u0142awiu mia\u0142a sporo ksi\u0105\u017cek polskich z ko\u0144ca XIX i pocz\u0105tku XX wieku. By\u0142 to swoisty dokument polsko\u015bci tego miejsca i jego okolic. Raz na tydzie\u0144 odbywa\u0142y si\u0119 k\u0105piel i zmiana bielizny, a tak\u017ce wizyty inspektora wi\u0119ziennego, nauczyciela i ksi\u0119dza. Mo\u017cna by\u0142o te\u017c korzysta\u0107 z porady lekarza wi\u0119ziennego.\n\nNie stosowano wszystkich postanowie\u0144 regulaminu wi\u0119ziennego: mo\u017cna by\u0142o zachowa\u0107 w\u0142asne rzeczy, niekt\u00f3rzy palili przywiezione ze sob\u0105 papierosy, dozorca z pewnym \u017cyczliwym zainteresowaniem odnosi\u0142 si\u0119 do gry w brid\u017ca, nie zwraca\u0142 te\u017c uwagi na to, \u017ce starsi le\u017celi w dzie\u0144 na \u0142\u00f3\u017ckach, a nawet sypiali po obiedzie. Dozorca \u2013 Hochbaum \u2013 by\u0142 emerytem, powo\u0142anym do pracy w czasie wojny. Niewielkiego wzrostu, szczup\u0142y, siwy, z szabl\u0105 przy boku, denerwowa\u0142 wi\u0119\u017ani\u00f3w przera\u017aliwym wrzaskiem. Wszystkie komendy i zarz\u0105dzenia stara\u0142 si\u0119 wydawa\u0107 gromkim g\u0142osem i gromko domaga\u0142 si\u0119 sprawno\u015bci przy wynoszeniu kub\u0142\u00f3w, pobieraniu jedzenia i wychodzeniu na spacer. Rzecz prosta, \u017ce te czynno\u015bci nie zawsze by\u0142y wykonywane sprawnie. Podnieca\u0142o to Hochbauma, kt\u00f3ry wrzeszcza\u0142, w czym przejawia\u0142 swoj\u0105 w\u0142adz\u0119. W istocie by\u0142o to cz\u0142owiek \u0142agodny, a przynajmniej niegro\u017any. Gdy w maju 1945 r. doc. A. Bolewski uczestniczy\u0142 w obsadzeniu Wroc\u0142awia, pierwsze kroki w wolnym czasie wraz z kolegami skierowa\u0142 do wi\u0119zienia. By\u0142o puste, w biurkach panowa\u0142 niepisany ba\u0142agan. Mo\u017cna si\u0119 by\u0142o zorientowa\u0107, \u017ce w tym solidnym gmachu by\u0142a zakwaterowana jednostka wojskowa. Na pi\u0119trze spotka\u0142 Hochbauma, kt\u00f3ry s\u0142u\u017cbowo zameldowa\u0142 si\u0119. By\u0142 w uniformie i przy szabli. Wyczy\u015bci\u0142 cele, pos\u0142a\u0142 \u0142\u00f3\u017cka i uporz\u0105dkowa\u0142 korytarze. Widok takiej s\u0142u\u017cbisto\u015bci by\u0142 zdumiewaj\u0105cy. Chyba by\u0142a to granica, do jakiej mo\u017ce doprowadzi\u0107 bezmy\u015blna tresura i s\u0142u\u017cbisto\u015b\u0107. Na wezwanie Hohbaum odda\u0142 bro\u0144, zachowuj\u0105c przez ca\u0142y czas postaw\u0119 \u201ena baczno\u015b\u0107\u201d. W mie\u015bcie panowa\u0142 chaos, wiele budynk\u00f3w p\u0142on\u0119\u0142o, w\u0142\u00f3czy\u0142o si\u0119 wielu uzbrojonych wojskowych Wehrmachtu i formacji sprzymierzonych oraz organizacji paramilitarnych. Ostatetecznie kiedy do Hochbauma przysz\u0142a z jedzeniem c\u00f3rka, po rozmundurowaniu i ubraniu go w cywilne ubranie z magazynku, kazano mu i\u015b\u0107 do domu, a nast\u0119pnie mo\u017cliwie szybko wyjecha\u0107 do rodziny, kt\u00f3ra mieszka\u0142a gdzie\u015b w Hesji. Istotnie, jeszcze w maju 1945 r. opu\u015bci\u0142 on Polsk\u0119.\n\nPobyt w wi\u0119zieniu up\u0142ywa\u0142 w spokoju, a ciesz\u0119 przerywa\u0142y wrzaski Hochbauma. Szczeg\u00f3ln\u0105 trosk\u0105 otaczali wi\u0119\u017aniowie kalekiego prof. dra T. Marchlewskiego, kt\u00f3ry najlepiej ze wszystkich orientowa\u0142 si\u0119 w tym, co to jest hitleryzm. Najcz\u0119\u015bciej k\u0142ad\u0142 si\u0119 w poprzek \u0142\u00f3\u017cka, ujmowa\u0142 twarz w r\u0119ce i w tej pozycji le\u017ca\u0142. Denerwowa\u0142y go rozmowy optymistyczne.\n\nSwoist\u0105 postaw\u0105 w celi wyr\u00f3\u017cnia\u0142 si\u0119 prof. in\u017c. A. Ludkiewicz, kt\u00f3ry wiele serca wk\u0142ada\u0142 w utrzymanie porz\u0105dku w celi oraz troszczy\u0142 si\u0119 o czysto\u015b\u0107 bielizny. Uczynny i \u017cyczliwy, organizowa\u0142 pranie skarpetek, chustek do nosa itp. Drobiazg\u00f3w, kt\u00f3re prano w misce znajduj\u0105cej si\u0119 w celi, przy u\u017cycia myd\u0142a, a raczej zabieranych z \u0142a\u017ani resztek myd\u0142a. Pocz\u0105tkowo nadawano mu przezwiska \u201eSzop-Pracz\u201d. Ale jego powaga i serdeczne kole\u017ce\u0144stwo parali\u017cowa\u0142y wszelkie \u017carty na temat jego \u201ezainteresowa\u0144\u201d. Przezwisko nie przyj\u0119\u0142o si\u0119.\n\nSensacj\u0119 wywo\u0142a\u0142o zwolnienie s\u0119dziwego dra in\u017c. E. Windakiewicza, przez kt\u00f3rego mo\u017cna by\u0142o przekaza\u0107 wiele informacji do Krakowa. Z podzia\u0142u osobistych rzeczy zwolnionego doc. A. Bolewskiemu przypad\u0142a w udziale cienka kamizelka, wykonana z wyborowej dzianiny we\u0142nianej. Odda\u0142a ona nieocenione us\u0142ugi pod koniec ci\u0119\u017ckiej zimy w Sachsenhausen.\n\nW godzinach poobiednich 27 listopada aresztowanych wezwano, by zapakowali swoje rzeczy osobiste i przygotowali si\u0119 do opuszczenia wi\u0119zienia. Wiadomo\u015b\u0107 ta by\u0142a elektryzuj\u0105ca. Wybuch\u0142 zam\u0119t i podniecenie, gdy\u017c wi\u0119kszo\u015b\u0107 mieszka\u0144c\u00f3w celi by\u0142a przekonana, \u017ce wkr\u00f3tce powr\u00f3c\u0105 do Krakowa. Wieczorem sprowadzono wi\u0119\u017ani\u00f3w na parter, gdzie stopniowo zebrano wszystkich krakowiak\u00f3w przebywaj\u0105cych w wi\u0119zieniu na Freiburgerstrasse. Mo\u017cna by\u0142o swobodnie rozmawia\u0107 ze wsp\u00f3\u0142towarzyszami wi\u0119ziennymi z innych cel. Sprawdzono raz jeszcze dane osobowe, a nast\u0119pnie rozdzielono paczki \u017cywno\u015bciowe, zawieraj\u0105ce porcj\u0119 bia\u0142ego chleba, prze\u0142o\u017conego s\u0142onin\u0105 w\u0119dzon\u0105 lub posmarowane marmolad\u0105. Wszystko to by\u0142o starannie opakowane w papier. W chwili \u0142adowania wi\u0119\u017ani\u00f3w na samochody ci\u0119\u017carowe i do karetek wi\u0119ziennych ukazali si\u0119 SS-mani, kt\u00f3rzy zachowywali si\u0119 poprawnie. Sama ich obecno\u015b\u0107 ju\u017c budzi\u0142a niepok\u00f3j. Przywieziono aresztowanych przed boczne wyj\u015bcie na dworzec g\u0142\u00f3wny we Wroc\u0142awiu, nakazano wysi\u0105\u015b\u0107 i wprowadzono do jednego z tuneli \u0142\u0105cz\u0105cych perony. Podczas przej\u015bcia przez plac przed dworcem, a nast\u0119pnie w pobli\u017cu wyj\u015b\u0107 z tunelu na perony zgromadzi\u0142y si\u0119 Niemki, kt\u00f3re z ka\u017cd\u0105 chwil\u0105 przybiera\u0142y coraz bardziej agresywn\u0105 postaw\u0119. Trudno dzi\u015b oceni\u0107, czy by\u0142o to przygotowane przez gestapo przez rozpowszechnienie podburzaj\u0105cych wiadomo\u015bci o grupie profesor\u00f3w, czy te\u017c by\u0142 to spontaniczny odruch sfanatyzowanych wielbicielek hitleryzmu. W pewnej chwili sytuacja zrobi\u0142a si\u0119 gro\u017ana, gdy\u017c coraz bardziej krewkie chwyta\u0142y kostki granitowe, u\u0142o\u017cone przed dworcem. Sko\u0144czy\u0142o si\u0119 na manifestacjach s\u0142ownych. Eskorta SS-man\u00f3w zosta\u0142a wzmocniona oddzia\u0142em policji (Schupo). Aresztowani byli otoczeni podw\u00f3jnym kordonem dobrze uzbrojonych osobnik\u00f3w, kt\u00f3rzy dzier\u017cyli w d\u0142oniach automaty wymierzone w brzuchy wi\u0119\u017ani\u00f3w. By\u0142o to widowisko raczej groteskowe. Z jednej strony ciasno st\u0142oczona, bezbronna i bezradna gromada przewa\u017cnie starszych i niezbyt fizycznie sprawnych pan\u00f3w w jesionkach, a z drugiej \u015bwietnie prezentuj\u0105cy si\u0119, umundurowani i uzbrojeni po z\u0119by str\u00f3\u017ce porz\u0105dku III Rzeszy. Kontrast z cisz\u0105 i spokojem wi\u0119\u017ani\u00f3w by\u0142 jednak wstrz\u0105saj\u0105cy. Po d\u0142u\u017cszym, milcz\u0105cym oczekiwaniu poprowadzono profesor\u00f3w na przed\u0142u\u017cenie jednego z peron\u00f3w, gdzie by\u0142 podstawiony poci\u0105g specjalny, z\u0142o\u017cony z kilku zaciemnionych wagon\u00f3w. Rozleg\u0142y si\u0119 wrzaski eskorty, kt\u00f3ra za pomoc\u0105 kolb przyspiesza\u0142a wchodzenie do wagon\u00f3w. Po zaj\u0119ciu miejsc przez wi\u0119\u017ani\u00f3w, obok wagon\u00f3w ustawi\u0142a si\u0119 eskorta z automatami gotowymi do strza\u0142u. W ka\u017cdym wagonie wyznaczono po trzech zak\u0142adnik\u00f3w, kt\u00f3rzy mieli by\u0107 zastrzeleni w razie pr\u00f3by ucieczki. Zak\u0142adnik\u00f3w wyznaczano przypadkowo przez wskazywanie palcem. Nikt nie zapisa\u0142 ich nazwisk, chodzi\u0142o raczej o wzbudzenie grozy ani\u017celi o zorganizowane dzia\u0142anie. Niemniej zak\u0142adnicy przykro to odczuli. Rzecz inna, \u017ce nie by\u0142o najmniejszej mo\u017cliwo\u015bci organizowania ucieczki z poci\u0105gu o szczelnie zas\u0142oni\u0119tych oknach w nieznanym kraju.\n\nDzi\u0119ki przypadkowemu otwarciu drzwi mo\u017cna by\u0142o zorientowa\u0107 si\u0119 w kierunku jazdy. W pewnej chwili poci\u0105g min\u0105\u0142 Legnic\u0119. A wi\u0119c wywo\u017cono wi\u0119\u017ani\u00f3w w g\u0142\u0105b Niemiec. Wsparci o siebie, wi\u0119\u017aniowie jako\u015b przedrzemali noc. Rano ods\u0142oni\u0119to okna, w\u00f3wczas okaza\u0142o si\u0119, \u017ce poci\u0105g zbli\u017ca si\u0119 do Berlina, na co wskazywa\u0142y charakterystyczne sylwetki wagon\u00f3w berli\u0144skiej kolei podmiejskiej. D\u0142ugo wo\u017cono aresztowanych po r\u00f3\u017cnych stacyjkach, poci\u0105g zatrzymywa\u0142 si\u0119 na d\u0142u\u017cszych postojach. Sprawia\u0142o to wra\u017cenie albo \u015bwiadomego przetrzymywania transportu, albo te\u017c ba\u0142aganu organizacyjnego. Pod wiecz\u00f3r dojechali aresztowani do stacji kolejowej Oranienburg. W\u015br\u00f3d wrzask\u00f3w do wagon\u00f3w wkroczyli SS-mani, kt\u00f3rzy, popychaj\u0105c i bij\u0105c opiesza\u0142ych, zmuszali do szybkiego wysiadania. Akcja ta raczej op\u00f3\u017ania\u0142a opr\u00f3\u017cnienie poci\u0105gu. Profesorowie, ustawieni w wyr\u00f3wnanej kolumnie, pomaszerowali wyboist\u0105 drog\u0105 w g\u0142\u0105b lasu sosnowego. Po przej\u015bciu kilku kilometr\u00f3w stan\u0119li przed okaza\u0142\u0105 bram\u0105 wej\u015bciow\u0105 obozu koncentracyjnego Sachsenhausen, z napisem \u201eArbeit macht frei\u201d. W czasie marszu kolumna by\u0142a o\u015bwietlona reflektorami samochodowymi. Nie obesz\u0142o si\u0119 te\u017c bez pobicia kilku os\u00f3b. Ofiarami takiego barbarzy\u0144skiego traktowania padli m.in. rektor in\u017c. W. Takli\u0144ski, prof. dr A. Hoborski i prof. in\u017c. E. Chromi\u0144ski. Zachowanie si\u0119 starszych wiekiem profesor\u00f3w, kt\u00f3rzy, cho\u0107 s\u0142abi fizycznie, zachowywali niez\u0142omny hart woli i godno\u015b\u0107, dodawa\u0142o pozosta\u0142ym otuchy i si\u0142 do przetrwania.\n\nPo uporz\u0105dkowaniu kolumny i sprawdzeniu liczby wi\u0119\u017ani\u00f3w wpuszczono ich na du\u017cy plac, o\u015bwietlony reflektorami umieszczonymi na dw\u00f3ch wysokich masztach, a nast\u0119pnie pomaszerowali oni przed jeden z barak\u00f3w, otaczaj\u0105cych ten dziedziniec, tj. plac apelowy, na kt\u00f3rym mie\u015bci\u0142o si\u0119 12 000 ludzi ustawionych w prawid\u0142owych, wyr\u00f3wnanych kolumnach. Przed barakiem zacz\u0105\u0142 wia\u0107 mro\u017any wiatr, kt\u00f3ry wkr\u00f3tce zamieni\u0142 si\u0119 w \u015bnie\u017cyc\u0119 z deszczem. Po pewnym czasie z baraku wysz\u0142o kilkana\u015bcie wyn\u0119dznia\u0142ych postaci, odzianych w obszarpane pasiaste uniformy, a potem kilku SS-man\u00f3w. Mniejszymi grupkami wpuszczano do barak\u00f3w wi\u0119\u017ani\u00f3w; siedz\u0105cy przy stolikach wi\u0119\u017aniowie zapisywali dane osobowe i sprawdzali je z posiadanymi spisami. Wszyscy otrzymali numery obozowe. W trakcie tego wi\u0119\u017aniowie ukradkiem informowali przyby\u0142ych o dyscyplinie obozowej oraz o warunkach w obozie. Profesorowie zostali Schutzh\u00e4ftlingami z czerwonymi tr\u00f3jk\u0105tami, a zatem zostali zaliczeni do wi\u0119\u017ani\u00f3w politycznych. M\u00f3wiono o terrorze, o g\u0142odzie, o zgonach, o wielu innych sprawach. By\u0142o to osza\u0142amiaj\u0105ce. Wi\u0119\u017aniowie usi\u0142owali przej\u0105\u0107 od przyby\u0142ych jak najwi\u0119cej rzeczy, np. chusteczek do nosa oraz \u015brodk\u00f3w \u017cywno\u015bciowych, np. cukru, chleba itp. Byli to Polacy, Niemcy, \u0141u\u017cyczanie. Po przej\u015bciu przez ten wst\u0119pny etap wchodzi\u0142o si\u0119 do drugiej, du\u017cej izby, w kt\u00f3rej trzeba by\u0142o si\u0119 rozebra\u0107, wszystkie rzeczy spakowa\u0107 w tob\u00f3\u0142, oznaczony numerem obozowym, a nast\u0119pnie podda\u0107 si\u0119 operacji strzy\u017cenia w\u0142os\u00f3w, po czym wpuszczano do \u0142a\u017ani. Po k\u0105pieli otrzymali wi\u0119\u017aniowie lekk\u0105, zniszczon\u0105 odzie\u017c obozow\u0105, a nast\u0119pnie wychodzili przed barak na zawiej\u0119 i \u015bnie\u017cyc\u0119. Trzeba by\u0142o tam czeka\u0107, a\u017c ca\u0142y transport zostanie za\u0142atwiony. Wszyscy pomaszerowali do baraku 19, aby w zimnie sp\u0119dzi\u0107 noc na brudnych siennikach, roz\u0142o\u017conych na ziemi. Rankiem odby\u0142 si\u0119 wst\u0119pny apel przed blokiem, podczas kt\u00f3rego pobito kilka os\u00f3b. Na og\u00f3lnym apelu porannym po raz pierwszy zobaczono ca\u0142y ob\u00f3z, licz\u0105cy ponad 10 000 wi\u0119\u017ani\u00f3w. Po powrocie do bloku 19 czekano na sta\u0142y przydzia\u0142. Grup\u0119 profesor\u00f3w rozdzielono na dwie i skierowano do barak\u00f3w 45 i 46. Doc. A. Bolewski otrzyma\u0142 przydzia\u0142 w bloku 45, w kt\u00f3rym pozostawa\u0142 przez ca\u0142y czas pobytu w Sachsenhausen. Nie ma potrzeby opisywa\u0107 obozu, blok\u00f3w oraz warunk\u00f3w \u017cycia w Sachsenhausen, gdy\u017c o tym pisano w licznych publikacjach, og\u0142aszanych przez r\u00f3\u017cnych autor\u00f3w, g\u0142\u00f3wnie dla utrwalenia pami\u0119ci martyrologii profesor\u00f3w Uniwersytetu Jagiello\u0144skiego. Niekt\u00f3re z tych opracowa\u0144 budz\u0105 zastrze\u017cenia. Najwierniejsze s\u0105:\n\nStanis\u0142awa Urba\u0144czyka Uniwersytet za kolczastym drutem (Sachsenhausen-Dachau). Krak\u00f3w 1946.\n\nJana Gwiazdomorskiego Wspomnienia z Sachsenhausen, wyd. I. Krak\u00f3w 1946; wyd. II, Krak\u00f3w 1964.\n\nKazimierza Sto\u0142yhwy W niewoli N.S.D.A.P. Zestawienie biograficzne w okresie od 1.IX.1939\u201318.I.1945. Krak\u00f3w 1946.\n\nWiele trafnych informacji dotycz\u0105cych los\u00f3w grupy wywiezionej do obozu koncentracyjnego Dachau, lecz niekiedy uj\u0119tych w spos\u00f3b zaskakuj\u0105cy, zawiera publikacja:\n\nStanis\u0142aw Skowron Wspomnienia z pobytu w Dachau. Organizacja pracy \u201enaukowej\u201d w obozie. Krak\u00f3w 1945.\n\nPracownicy Akademii G\u00f3rniczej, wymieszani z innymi uczestnikami grupy, kt\u00f3ra nosi\u0142a nazw\u0119 \u201eSonderaktion Krakau\u201d, szybko z\u017cyli si\u0119, co spowodowa\u0142o, \u017ce zbiorowisko indywidualist\u00f3w przekszta\u0142ci\u0142o si\u0119 w zesp\u00f3\u0142 wyr\u00f3\u017cniaj\u0105cy si\u0119 dyscyplin\u0105 wewn\u0119trzn\u0105 oraz ofiarn\u0105 samopomoc\u0105. Konsolidacji sprzyja\u0142y warunki bytowe, np. wsp\u00f3lna szafka, s\u0105siedztwo na siennikach, przydzia\u0142 przy jednym stole itp. Docent A. Bolewski spa\u0142 wsp\u00f3lnie z F. Mikulskim na jednym sienniku. S\u0105siadowa\u0142 z prof. drem M. Siedleckim, kt\u00f3ry dzieli\u0142 siennik z prof. drem S. Skowronem. Za Mikulskim kolejno spali: doc. dr. K. Lepszy, doc. dr K. Piwarski, dr S. Leszczycki. Tym sposobem tworzy\u0142 si\u0119 jaki\u015b wieloosobowy element w grupie.\n\nTrudno opisa\u0107 wra\u017cenie, jakie wywar\u0142o na grupie profesor\u00f3w serdeczne powitanie w bloku 45 przez wi\u0119\u017ani\u00f3w Polak\u00f3w i \u0141u\u017cyczan. W\u015br\u00f3d Polak\u00f3w przewa\u017cali g\u00f3rnicy z Westwalii i przedstawiciele Polonii Berli\u0144skiej. Mniej liczebni byli Mazurzy. Aresztowanie kilkuset aktywist\u00f3w organizacji polonijnych w pocz\u0105tkach wrze\u015bnia 1939 r. mia\u0142o na celu rozbicie ideologicznego trzonu organizacji polskich w Niemczech. Historia jednak wykaza\u0142a, \u017ce jakkolwiek olbrzymia ich wi\u0119kszo\u015b\u0107 odda\u0142a \u017cycie w obozach koncentracyjnych, to jednak organizacje polonijne przetrwa\u0142y do dnia dzisiejszego, wielu Polak\u00f3w np. z Berlina powr\u00f3ci\u0142o po wojnie do kraju. Poniewa\u017c pierwszego dnia nowo przybyli nie otrzymali kolacji, Polacy-wi\u0119\u017aniowie podzielili si\u0119 swoj\u0105 porcj\u0105 zupy i chleba, a w najbli\u017csz\u0105 sobot\u0119 ofiarowali im papiery listowe i znaczki pocztowe, kt\u00f3re by\u0142y przydzielane raz na dwa tygodnie po jednym dla ka\u017cdego wi\u0119\u017ania. Profesorowie mogli dzi\u0119ki temu wcze\u015bniej napisa\u0107 listy do swoich rodzin, tak sformu\u0142owane, aby zawiera\u0142y mo\u017cliwie du\u017co tre\u015bci, ale tak uj\u0119tej, by cenzura obozowa je przepu\u015bci\u0142a. By\u0142y to dary o warto\u015bci nie daj\u0105cej si\u0119 zwaloryzowa\u0107. W ka\u017cdym przypadku trzeba to uzna\u0107 za ofiarne i serdeczne wyst\u0105pienia w stosunku do grupy profesor\u00f3w i ich rodzin. Polakom i \u0141u\u017cyczanom przewodzili twardzi, ale jak\u017ce rzetelni i serdeczni g\u00f3rnicy Polscy z Westfalii. Zar\u00f3wno liczebnie, jak i \u015bwietn\u0105 organizacj\u0105 g\u00f3rowali nad mniej licznymi przedstawicielami innych grup polonijnych. Profesor\u00f3w darzyli serdeczno\u015bci\u0105 i otaczali opiek\u0105 na ka\u017cdym kroku.\n\nWybitn\u0105 rol\u0119 w tej spo\u0142eczno\u015bci odgrywa\u0142 niepozorny wzrostem redaktor dziennika polonijnego Marian Kwiatkowski. Pracowa\u0142 ci\u0119\u017cko na r\u00f3wni z zaprawionymi do pracy fizycznej g\u00f3rnikami. Po\u015bwi\u0119ca\u0142 im ka\u017cd\u0105 woln\u0105 chwil\u0119, krzepi\u0105c na duchu i krzewi\u0105c my\u015bl oporu. W ka\u017cdej nawet najgro\u017aniejszej sytuacji redaktora M. Kwiatkowskiego cechowa\u0142 spok\u00f3j i godno\u015b\u0107 oraz poczucie solidarno\u015bci narodowej. Ta pogoda i hart ducha rodzi\u0142y te wielkie warto\u015bci moralne, jakie by\u0142y niezb\u0119dne do zachowania cz\u0142owiecze\u0144stwa w warunkach \u017cycia obozowego. Redaktor Kwiatkowski by\u0142 prawdopodobnie inicjatorem mi\u0142ej niespodzianki zgotowanej profesorom przez rodak\u00f3w. Pewnego wieczora przyszed\u0142 do bloku 45 Schutzh\u00e4ftling z zabli\u017anionymi na g\u0142owie \u015bladami po tak silnym zmasakrowaniu, i\u017c trudno by\u0142o uwierzy\u0107, \u017ce cz\u0142owiek ten jeszcze \u017cyje. By\u0142 to Klonowski, muzyk jednego z zachodnioniemieckich zespo\u0142\u00f3w; w Sachsenhausen by\u0142 cz\u0142onkiem orkiestry obozowej. Wyci\u0105gn\u0105\u0142 spod p\u0142aszcza skrzypce i da\u0142 koncert muzyki polskiej, wplataj\u0105c zr\u0119cznie mi\u0119dzy mazurki czy kujawiaki fragmenty hymnu narodowego i pie\u015bni Wojska Polskiego. Ten pierwszy, a r\u00f3wnocze\u015bnie ostatni w przeddzie\u0144 wywiezienia do obozu koncentracyjnego w Dachau wyst\u0119p wywar\u0142 szczeg\u00f3lne wra\u017cenie.\n\nIzbowym w bloku 45 by\u0142 stary komunista berli\u0144ski Job, z zawodu \u015blusarz, jeden z najstarszych wi\u0119\u017ani\u00f3w, kt\u00f3ry pami\u0119ta\u0142 jeszcze okres budowy obozu Sachsenhausen. Niekiedy w wolnych chwilach, a zw\u0142aszcza po capstrzyku, gdy SS-mani wychodzili poza muzy i druty odgradzaj\u0105ce ob\u00f3z, wspomina\u0142 dzieje obozu i ludzi, kt\u00f3rzy tu oddali \u017cycie za idee spo\u0142eczne lub przynale\u017cno\u015b\u0107 do innych narod\u00f3w poza niemieckim. By\u0142 to do\u015bwiadczony dzia\u0142acz spo\u0142eczny. G\u0142osi\u0142 idee, niekiedy mo\u017ce zbyt radykalne dla niekt\u00f3rych profesor\u00f3w, oparte na poczuciu internacjonalizmu i sprawiedliwo\u015bci spo\u0142ecznej, dramatycznie pog\u0142\u0119bione do\u015bwiadczeniami kilkuletniego \u017cycia obozowego. W\u015br\u00f3d wi\u0119\u017ani\u00f3w, kt\u00f3rzy dostali si\u0119 na jego izb\u0119, wyszukiwa\u0142 osoby zdrowe, silne i w pe\u0142ni wieku. Nimi si\u0119 te\u017c przede wszystkim opiekowa\u0142, gdy\u017c twierdzi\u0142, \u017ce maj\u0105 oni najwi\u0119ksze szanse uratowania si\u0119 i zachowania si\u0142 do nowych czas\u00f3w.\n\nGwa\u0142towny przeskok od normalnego \u017cycia do egzystencji w obozie koncentracyjnym powodowa\u0142 nieoczekiwane reakcje psychiczne, na przyk\u0142ad prof. in\u017c. R. Dawidowski, og\u00f3lnie znany z \u0142agodnego usposobienia i wielkiej pob\u0142a\u017cliwo\u015bci, sta\u0142 si\u0119 zaci\u0119tym bojownikiem, walcz\u0105cym przeciw barbarzy\u0144skiemu traktowaniu wi\u0119\u017ani\u00f3w w obozach koncentracyjnych, Jego krytyczne uwagi, wypowiadane tubalnym g\u0142osem w j\u0119zyku niemieckim, powa\u017cnie zagra\u017ca\u0142y bezpiecze\u0144stwu bloku. Prof. dr in\u017c. W. Budryk by\u0142 niepoprawnym optymist\u0105, gdy\u017c w ka\u017cdym li\u015bcie, wiadomo\u015bci czy obozowej pog\u0142osce doszukiwa\u0142 si\u0119 korzystnych wiadomo\u015bci dla grupy. Sam raczej swoim interpretacjom nie wierzy\u0142, ale z zadziwiaj\u0105c\u0105 wra\u017cliwo\u015bci\u0105 potrafi\u0142 pociesza\u0107 wsp\u00f3\u0142towarzyszy w krytycznych chwilach. W Wolnych chwilach snu\u0142y si\u0119 opowiadania o organizacjach spod znaku Rod\u0142a, o ich za\u0142o\u017ceniach ideologicznych i o praktyce organizacyjnej. Godzi si\u0119 na tym miejscu wyrazi\u0107 s\u0142owa g\u0142\u0119bokiego uznania i wdzi\u0119czno\u015bci za opiek\u0119 i pomoc, jakiej grupie profesor\u00f3w udzielili w trudnych chwilach pobytu w Sachsenhausen ludzie spod znaku Rod\u0142a. Zawdzi\u0119czano im by\u0107 mo\u017ce, nawet, \u017cycie.\n\nJedn\u0105 z pierwszych ofiar pobicia, a raczej pokopania by\u0142 prof. in\u017c. F. Zalewski, na kt\u00f3rego napad\u0142 znany w obozie sadysta, nosz\u0105cy przezwisko \u201eder Eiserne Gustav\u201d. Kopa\u0142 go z\u0142o\u015bliwie, usi\u0142uj\u0105c uszkodzi\u0107 mu kolana. Szcz\u0119\u015bliwym trafem przechodzi\u0142 w pobli\u017cu inny SS-man, kt\u00f3ry maj\u0105c jaki\u015b interes do \u201eEiserne Gustava\u201d odwo\u0142a\u0142 go od naszej grupki w krytycznym momencie, kiedy prof. Zalewski upad\u0142 na ziemi\u0119 i nie m\u00f3g\u0142by ju\u017c dalej uchyli\u0107 si\u0119 od kopni\u0119\u0107.\n\nTragiczn\u0105 list\u0119 ofiar pobytu w Sachsenhausen otworzy\u0142 dr Antoni Meyer, kt\u00f3ry od pocz\u0105tku bardzo \u017ale znosi\u0142 pobyt w obozie. Oko\u0142o 10 grudnia zacz\u0119\u0142y n\u0119ka\u0107 go torsje, nie m\u00f3g\u0142 sypia\u0107, z trudno\u015bci\u0105 spo\u017cywa\u0142 cokolwiek, nawet zup\u0119. W kilka dni p\u00f3\u017aniej utraci\u0142 si\u0142y do tego stopnia, \u017ce nie by\u0142 w stanie p\u00f3j\u015b\u0107 na plac apelowy, tj. na odleg\u0142o\u015b\u0107 300\u2013400 m. Musiano przeto odda\u0107 go do rewiru, tj. do szpitala obozowego, kt\u00f3ry mie\u015bci\u0142 si\u0119 w barakach z centralnym ogrzewaniem, gdzie by\u0142y \u0142\u00f3\u017cka dla chorych. Nie orientowano si\u0119 w\u00f3wczas, \u017ce z rewiru wychodzi si\u0119 tylko wyj\u0105tkowo. Nie by\u0142o zreszt\u0105 innej rady, gdy\u017c le\u017c\u0105cych na apelu wi\u0119\u017ani\u00f3w cz\u0119sto zabijali SS-mani, urz\u0105dzaj\u0105c sobie sadystyczne widowisko. Dr Meyer zmar\u0142 24 grudnia 1939 r., lecz wiadomo\u015b\u0107 o tym do og\u00f3\u0142u grupy dotar\u0142a dopiero 27 grudnia 1939 r. Dr. A. Meyer, wyk\u0142adowca prawoznawstwa og\u00f3lnego i prawa g\u00f3rniczego, by\u0142 cz\u0142owiekiem zr\u00f3wnowa\u017conym i spokojnym. S\u0142abego zdrowia, dosta\u0142 ostrych dolegliwo\u015bci \u017co\u0142\u0105dka, do czego zdecydowanie przyczyni\u0142y si\u0119 warunki pobytu w obozie. Stosowano tam bowiem metod\u0119 wyniszczania organizm\u00f3w wi\u0119\u017ani\u00f3w przez niedostateczne od\u017cywianie, \u017cywienie pokarmami pastewnymi (brukiew, marchew pastewna, ziemniaki gorzelniane), podawanymi w postaci wodnistych zup, a tak\u017ce nies\u0142onymi potrawami. Wskutek braku soli i stosunkowo poka\u017anej ilo\u015bci potraw ro\u015blinnych nast\u0119powa\u0142o w organizmie zaburzenie, polegaj\u0105ce na przesuni\u0119ciu proporcji mi\u0119dzy Na+ i K+, powoduj\u0105ce zbyt cz\u0119ste i s\u0142abo kontrolowane oddawanie moczu oraz r\u00f3\u017cnego rodzaju biegunki. Z najwy\u017cszym uznaniem wspomnie\u0107 trzeba profesor\u00f3w medycyny i farmakologii: prof. dra E. Brzezickiego, doc. dra J. Hany, prof. dra S. Maziarskiego, prof. dra J. Miodo\u0144skiego, prof. dra A. Oszackiego, prof. dra J. Supniewskiego, prof. dra T. Tempk\u0119, prof. dra L. Tochowicza i prof. dra J. Zubrzyckiego, kt\u00f3rzy w tej beznadziejnej sytuacji \u017cyciowej spieszyli z pomoc\u0105 i porad\u0105. Farmakopea obozowa wzbogaci\u0142a si\u0119 o takie skuteczne \u015brodki, jak ziemniaki i chleb, pieczone a\u017c do zw\u0119glenia, w\u0119giel drzewny, wywar z kory itp. Skuteczno\u015b\u0107 tych lek\u00f3w by\u0142a wspomagana sk\u0105pymi ilo\u015bciami lekarstw kradzionych w rewirze. Rzecz prosta, \u017ce ich ilo\u015b\u0107 by\u0142a r\u00f3wna przys\u0142owiowej kropli wody w morzu potrzeb. Jedynym sposobem pozyskiwania soli by\u0142a kradzie\u017c jej z work\u00f3w obrokowych, kt\u00f3re znajdowa\u0142y si\u0119 przy wozach ch\u0142opskich, przyje\u017cd\u017caj\u0105cych po obierzyny ziemniaczane, brukwiowe itp. Rzecz polega\u0142a na tym, aby w czasie \u0142adowania wozu odwr\u00f3ci\u0107 uwag\u0119 dy\u017curnego SS-mana i wo\u017anicy, uspokoi\u0107 konia i przez ten czas wyci\u0105gn\u0105\u0107 bry\u0142\u0119 soli pastewnej w worka obrokowego. Wspania\u0142y jest smak soli, gdy organizm cierpi na jej brak. Dawka po \u0142y\u017ceczce, spo\u017cywana dwa razy dziennie przez kilka dni, radykalnie zmienia samopoczucie i stan zdrowia. W przypadku choroby dra A. Meyera \u015brodki te zawiod\u0142y, gas\u0142 na oczach ca\u0142ej grupy. Spokojnie zmar\u0142 w rewirze.\n\nRektor in\u017c. W. Takli\u0144ski odznacza\u0142 si\u0119 pot\u0119\u017cn\u0105 tusz\u0105. Sylwetk\u0119 jego dobrze oddaje portret zawieszony w auli Akademii G\u00f3rniczo-Hutniczej. Ca\u0142y czas, jeszcze w czasie zebrania w AGH, pesymistycznie ocenia\u0142 on sytuacj\u0119. Wielokrotnie przepowiada\u0142 w\u0142asny zgon. Do ostatnich chwil \u017cycia marzy\u0142 o zobaczeniu wnuka*. (*Jan Takli\u0144ski, syn Jerzego, wnuk W\u0142adys\u0142awa, urodzony w dniu 1 I 1940 r., studiowa\u0142 na Wydziale Maszyn G\u00f3rniczych i Hutniczych Akademii G\u00f3rniczo-Hutniczej w latach 1960/61, po czym przeni\u00f3s\u0142 si\u0119 na Politechnik\u0119 Warszawsk\u0105). Wie\u015b\u0107 o urodzeniu wnuka dotar\u0142a do niego w ostatnich chwilach \u017cycia. Rektor Takli\u0144ski realnie ocenia\u0142 metody dzia\u0142ania hitlerowc\u00f3w, zmierzaj\u0105ce do zniszczenia narodu i pa\u0144stwa polskiego wraz z ca\u0142ym dorobkiem kulturalnym, naukowym, technicznym i gospodarczym. Zna\u0142 stan swojego zdrowia, post\u0119puj\u0105c\u0105 chorob\u0119 serca. Zdawa\u0142 sobie spraw\u0119, \u017ce nie ma szans prze\u017cycia obozu. Wszelkie ja\u015bniejsze perspektywy tak cz\u0119sto roztaczane przez optymist\u00f3w, zbywa\u0142 wzruszeniem ramion lub niecierpliwym ruchem r\u0119ki, a nawet stara\u0142 si\u0119 izolowa\u0107 od dyskutuj\u0105cych. Wyj\u0105tkowo tylko wywi\u0105zywa\u0142a si\u0119 nieco d\u0142u\u017csza pogaw\u0119dka o kraju, Akademii, rodzinie, znajomych. Postawa ta wzbudza\u0142a uznanie i dyskretn\u0105 serdeczn\u0105 naszych Westfalczyk\u00f3w, a tak\u017ce izbowego, z kt\u00f3rym rektor Takli\u0144ski nie m\u00f3g\u0142 si\u0119 bezpo\u015brednio porozumie\u0107 wskutek nieznajomo\u015bci j\u0119zyka niemieckiego. Stosunkowo szybko u niego post\u0119puj\u0105ca choroba serca wywo\u0142a\u0142a obrz\u0119ki n\u00f3g i dolnej cz\u0119\u015bci brzucha. W ostatnich dniach przed \u015bmierci\u0105 z pop\u0119kanej sk\u00f3ry na napuchni\u0119tych nogach s\u0105czy\u0142a si\u0119 kroplami bezbarwna, wodnista ciecz. A tu trzeba by\u0142o godzinami sta\u0107 na apelach w mro\u017ane zimowe dni. Gdy wszelkie \u015brodki lecznicze, wykoncypowane przez lekarzy, przemycone przez przyjaci\u00f3\u0142-wi\u0119\u017ani\u00f3w lub zakupione w handlu wymiennym, zosta\u0142y wyczerpane, zdecydowano przekaza\u0107 rektora prof. in\u017c. W. Takli\u0144kskiego do rewiru, cho\u0107 zdawano sobie spraw\u0119 z morderstw pope\u0142nianych tam na wyczerpanych wi\u0119\u017aniach. Wobec r\u00f3wnie gro\u017anej sytuacji na apelach trzeba by\u0142o zaryzykowa\u0107 przeniesienie rektora Takli\u0144skiego do \u0142\u00f3\u017cka szpitalnego ze zmarz\u0142ej ziemi placu apelowego. Dnia 18 czy 19 stycznia 1940 roku prof. drowi in\u017c. A. Krupkowskiemu i doc. A. Bolewskiemu przypad\u0142 w udziale obowi\u0105zek przeniesienia rektora. Odby\u0142o si\u0119 to w ten spos\u00f3b, \u017ce doc. A. Bolewski ustawi\u0142 si\u0119 ty\u0142em do rektora, wzi\u0105\u0142 go na plecy, obj\u0105\u0142 go w p\u00f3\u0142, a nast\u0119pnie si\u0119 pochyli\u0142. Prof. Krupkowski chwyci\u0142 rektora za nogi. Pomaszerowali do rewiru, gdzie u wej\u015bcia czeka\u0142 zaprzyja\u017aniony wi\u0119zie\u0144-sanitariusz. Westfalacy i starzy komuni\u015bci uczynili wszystko, aby umie\u015bci\u0107 go jak najbezpieczniej. Niestety, okaza\u0142a tusza rektora Takli\u0144skiego zwr\u00f3ci\u0142a uwag\u0119 oprawc\u00f3w szpitalnych spod znaku SS. Zosta\u0142 zamordowany przez uduszenie na pod\u0142odze. Zgin\u0105\u0142 \u015bmierci\u0105 m\u0119cze\u0144sk\u0105 z r\u0105k oprawc\u00f3w gestapowc\u00f3w, kt\u00f3rzy zabawiali si\u0119 zabijaniem w szpitalu ci\u0119\u017cej chorych wi\u0119\u017ani\u00f3w, zw\u0142aszcza nieporadnych wskutek zaawansowanej choroby. Praktyka obozowa wykazywa\u0142a, \u017ce SS-mani z zasady atakowali wi\u0119\u017ani\u00f3w skrajnie wyczerpanych lub wyniszczonych oraz osoby, kt\u00f3re by\u0142y skazane na \u015bmier\u0107 decyzj\u0105 zawart\u0105 w nades\u0142anych aktach lub na skutek postanowienia politische Abteilung. Tote\u017c starano si\u0119 poprawi\u0107 sw\u00f3j wygl\u0105d. W tym celu czyszczono buty, prasowano spodnie (oczywi\u015bcie prymitywnym sposobem bez \u017celazka), czyszczono i cerowano odzie\u017c, a zw\u0142aszcza starano si\u0119 goli\u0107. Ci\u0119\u017cko chory na zapalenia gard\u0142a, student Janusz Borkowski tak energicznie zameldowa\u0142 si\u0119 do rewiru, jak gdyby dowodzi\u0142 przynajmniej batalionem wojska. Bez badania otrzyma\u0142 miejsce. Dzi\u0119ki zdecydowanej i dziarskiej postawie, mimo ci\u0119\u017ckiej choroby, szcz\u0119\u015bliwie przetrwa\u0142, unikaj\u0105c morderc\u00f3w. Niestety takiego wysi\u0142ku nie mo\u017cna by\u0142o oczekiwa\u0107 od rektora Takli\u0144skiego.\n\nPierwszy rektor Akademii G\u00f3rniczej prof. dr Antoni Hoborski cierpia\u0142 na zanik nerwu wzrokowego. Stale nosi\u0142 okulary, kt\u00f3re jednak nie wyr\u00f3wnywa\u0142y w pe\u0142ni tej wady. Ju\u017c podczas marszu ze stacji w Oranienburgu do obozu zosta\u0142 powa\u017cnie poturbowany. To samo zdarzy\u0142o si\u0119 w pierwszych chwilach po przybyciu do obozu. Swoist\u0105 bowiem cech\u0105 SS-man\u00f3w by\u0142o wyszukiwanie i atakowanie ludzi s\u0142abych, kt\u00f3rych nie sta\u0107 by\u0142o na fizyczny kontratak nawet w desperackim porywie. Mimo serdecznej opieki, jak\u0105 go otaczali wsp\u00f3\u0142towarzysze niewoli, a zw\u0142aszcza prof. S. Go\u0142\u0105b, dosz\u0142o do niefortunnej zamiany w\u015br\u00f3d wi\u0119\u017ani\u00f3w but\u00f3w-drewniak\u00f3w, wskutek czego prof. Hoborski odmrozi\u0142 sobie nogi. Po przymusowej amputacji palc\u00f3w wywi\u0105za\u0142o si\u0119 zapalenie po\u0142\u0105czone z wysok\u0105 temperatur\u0105, niemo\u017cno\u015b\u0107 poruszania si\u0119 chorego i konieczno\u015b\u0107 przekazania go do rewiru w pierwszych dniach lutego 1940 r. Tymczasem nadszed\u0142 nakaz zwolnienia profesor\u00f3w z obozu. Prof. dr A. Hoborski, kt\u00f3ry w\u00f3wczas jeszcze \u017cy\u0142, nie m\u00f3g\u0142 by\u0107 ju\u017c ze wzgl\u0119du na ci\u0119\u017cki stan zdrowia przewieziony do Krakowa. Zmar\u0142 w dniu 9 II 1940 r. jako cz\u0142owiek wolny na wydzielonym \u0142\u00f3\u017cku w rewirze obozu koncentracyjnego Sachsenhausen. Nied\u0142ugo przed operacj\u0105 prof. dr A. Hoborski zosta\u0142 wezwany do komendantury obozu, gdzie przekazano mu wiadomo\u015b\u0107 o zgonie \u017cony. Powiedzia\u0142 w\u00f3wczas do prof. dra S. Go\u0142\u0105ba, \u017ce tak sta\u0142o si\u0119 lepiej, bo inaczej \u017cona dowiedzia\u0142aby si\u0119 pierwsza o jego \u015bmierci w obozie.\n\n8 II 1940 r. wywo\u0142ano grup\u0119 profesorsk\u0105 do zwolnienia. Zebrano si\u0119 przed blokami i pomaszerowano przed \u0142a\u017ani\u0119. Wi\u0119kszo\u015b\u0107 os\u00f3b starszych, maj\u0105cych ponad 40 lat, oddzielono od innych. Zwolnienie obejmowa\u0142o tylko pierwsz\u0105 z tych grup. Sprawdzenie i wyja\u015bnienie takiego masowego zwolnienia, kt\u00f3re nie mia\u0142o precedensu w historii obozu Sachsenhausen, zaj\u0119\u0142o niemal ca\u0142y dzie\u0144. Zwolnieni dopiero pod wiecz\u00f3r opu\u015bcili ob\u00f3z. Pozosta\u0142 tylko ci\u0119\u017cko chory rektor dr A. Hoborski, przebywaj\u0105cy w rewirze. W\u015br\u00f3d zwolnionych by\u0142o kilku gin\u0105cych z wycie\u0144czenia i chor\u00f3b, kt\u00f3rzy nadludzkim wysi\u0142kiem doszli do bramy obozu i dalej do stacji kolejowej w Oranienburgu. Wymieni\u0107 tu nale\u017cy wybitnego geologa prof. dra Jana Nowaka, prof. dra Stefana Ko\u0142aczkowskiego, prof. dra Franciszka Bossowskiego i \u0142owc\u0119 komet \u2013 dra Antoniego Wilka. W\u015br\u00f3d zwolnionych znajdowali si\u0119 nast\u0119puj\u0105cy profesorzy Akademii G\u00f3rniczej: Z. Saryusz-Bielski, W. Budryk, E. Chromi\u0144ski, S. Czarnocki, R. Dawidowski, S. Jask\u00f3lski, M. Je\u017cewski, A. Krupkowski, A. Ludkiewicz, I. Stella-Sawicki., W. Staronka, J. Studniarski i F. Zalewski. W obozie pozostali: A. Bolewski, S. Go\u0142\u0105b, J. Kamecki oraz 40 m\u0142odszych i 12 starszych wiekiem pracownik\u00f3w Uniwersytetu Jagiello\u0144skiego i innych os\u00f3b zatrzymanych w dniu 6 listopada 1939 r. Razem pozosta\u0142o 57 os\u00f3b, w tym 2 profesor\u00f3w Uniwersytetu Jagiello\u0144skiego narodowo\u015bci \u017cydowskiej (prof. dr Joachim Metallmann, dr Leon Sternbach), kt\u00f3rzy zostali w Sachsenhausen przeniesieni do oddzielnych blok\u00f3w i z kt\u00f3rymi mo\u017cna by\u0142o tylko sporadycznie nawi\u0105za\u0107 kontakt. Los ich by\u0142 przes\u0105dzony.\n\nGrupa pozosta\u0142ych naukowc\u00f3w w obozie by\u0142a stosunkowo nieliczna; sk\u0142ada\u0142a si\u0119 g\u0142\u00f3wnie z os\u00f3b m\u0142odszych oraz kilkunastu starszych. Grozi\u0142o zagubienie jej w\u015br\u00f3d kilkunastu tysi\u0119cy wi\u0119\u017ani\u00f3w. Sytuacj\u0119 pogorszy\u0142o jeszcze to, \u017ce byli oni rozdzieleni w dw\u00f3ch blokach i czterech izbach. Ponadto dwaj ksi\u0119\u017ca przebywali w oddzielnym bloku, izolowanym od reszty obozu, na warunkach nieco lepszych ani\u017celi \u017bydzi.\n\nPo pierwszym wstrz\u0105saj\u0105cym wra\u017ceniu i prze\u015bwiadczeniu o tym, \u017ce zapomniano o pozosta\u0142ych, jeszcze wieczorem w dniu 8 II skonsolidowano si\u0119 jeszcze mocnej. \u201eDziadkiem honorowym\u201d grupy obrano prof. dra K. Sto\u0142yhw\u0119, kt\u00f3ry w krytycznym dniu znajdowa\u0142 si\u0119 w bardzo z\u0142ym stanie fizycznym. Wieczorem trzeba by\u0142o go zanie\u015b\u0107 na plac apelowy, gdy\u017c nie by\u0142 w stanie przej\u015b\u0107 samodzielnie kilkuset metr\u00f3w. Chyba najwi\u0119kszym sukcesem by\u0142o to, \u017ce prof. Sto\u0142yhwo przetrzyma\u0142 kryzys i szcz\u0119\u015bliwie powr\u00f3ci\u0142 do Krakowa, gdzie \u017cy\u0142 i pracowa\u0142 oko\u0142o 20 lat po zwolnieniu. Przyj\u0119to w\u00f3wczas obozowy zwyczaj m\u00f3wienia sobie po imieniu. Przed zwolnieniem starszych obowi\u0105zywa\u0142y w tym wzgl\u0119dzie nieco uproszczone zwyczaje uniwersyteckie, kt\u00f3re niezbyt pasowa\u0142y do klimatu obozowego. Raz jeszcze z wielkim wzruszeniem trzeba wspomnie\u0107 o reakcji Westfalczyk\u00f3w, Berliniak\u00f3w, Mazur\u00f3w i \u0141u\u017cyczan oraz starych wi\u0119\u017ani\u00f3w obozowych, kt\u00f3rzy zwolnienie starszych przyj\u0119li jako wielki sukces. Pozosta\u0142ych pocieszali, \u017ce z pewno\u015bci\u0105 wr\u00f3c\u0105 do domu i do\u017cyj\u0105 nowych czas\u00f3w. Ich opieka nie os\u0142ab\u0142a, a wr\u0119cz przeciwnie mo\u017ce nawet jeszcze cz\u0119\u015bciej spotykano si\u0119 z serdeczno\u015bci\u0105 i ofiarn\u0105 pomoc\u0105.\n\nW ostatnich dniach stycznia i na pocz\u0105tku lutego 1940 r. do bloku 45 przyby\u0142 nowy transport Polak\u00f3w z Zaolzia. W\u015br\u00f3d licznych dzia\u0142aczy z tego terenu trzeba wymieni\u0107 Paw\u0142a Heczk\u0119, polskiego w\u00f3jta z Gnojnika ko\u0142o Trzy\u0144ca, cz\u0142owieka o wspania\u0142ym poczuciu godno\u015bci narodowej. W latach 1938\u20131939 wsp\u00f3\u0142pracowa\u0142 on z in\u017c. Feliksem Olszakiem, kt\u00f3rego wielokrotnie wspomina\u0142. Heczko cierpia\u0142 na dolegliwo\u015bci \u017co\u0142\u0105dkowe, po\u0142\u0105czone z biegunk\u0105. By\u0142y to prawdopodobnie skutki pobicia i pokopania podczas przes\u0142uchiwania zaraz po aresztowaniu czy te\u017c w obozie przej\u015bciowym w Opawie. Nied\u0142ugo po przybyciu do obozu zmar\u0142.\n\nBodaj\u017ce dnia 1 III 1940 r. dokonano w obozie nowej selekcji wi\u0119\u017ani\u00f3w do transportu. Wybierano przede wszystkim m\u0142odszych i zdrowych, a wi\u0119c jasne by\u0142o, \u017ce chodzi\u0142o o osoby zdolne do wykonywania pracy. Pocz\u0105tkowo wydawa\u0142o si\u0119, \u017ce uda si\u0119 naukowcom wyj\u015b\u0107 obronn\u0105 r\u0119k\u0105 z tej akcji, ale dostrzeg\u0142 profesor\u00f3w jeden z nieznanych SS-man\u00f3w, kt\u00f3ry pojedynczo wi\u0119kszo\u015b\u0107 z nich przeznaczy\u0142 do transportu. Reszta, chc\u0105c dzieli\u0107 wsp\u00f3lny los, przy\u0142\u0105czy\u0142a si\u0119 podczas rejestracji numer\u00f3w. Korzystaj\u0105c z zamieszania, cz\u0119\u015b\u0107 wi\u0119\u017ani\u00f3w kombinowa\u0142a, aby pozosta\u0107 w Sachsenhausen, gdy\u017c obawia\u0142a si\u0119 nieznanego. Przy pewnej \u017cyczliwo\u015bci starszych wi\u0119\u017ani\u00f3w uda\u0142o si\u0119 wpisa\u0107 na list\u0119 wywo\u017conych wszystkich m\u0142odszych z grupy krakowskiej w liczbie 43, w tym 3 z Akademii G\u00f3rniczej. Dnia 2 czy 3 III 1940 r. w bloku 45 izbie 1 odby\u0142o si\u0119 uroczyste po\u017cegnanie profesor\u00f3w przez wi\u0119\u017ani\u00f3w pozostaj\u0105cych w Sachsenhausen, w tym przez przyjaci\u00f3\u0142 z Westfalii, Berlina i Mazur. Koncertowa\u0142 Klonowski, \u017cegnaj\u0105c opuszczaj\u0105cych ob\u00f3z polskimi melodiami. 4 III nakazano sformowa\u0107 kolumny przed barakiem i pomaszerowa\u0107 na plac apelowy. Kolumn\u0119 prowadzi\u0142 prawoskrzyd\u0142owy, doc. dr D. Dobrzy\u0144ski, kt\u00f3ry z polsk\u0105 brawur\u0105 w mro\u017an\u0105 brandenbursk\u0105 noc rzuci\u0142 s\u0142owa polskiej komendy wojskowej. Zareagowali na to wartownicy na wie\u017cach stra\u017cniczych, o\u015bwietlaj\u0105c Polak\u00f3w kilkoma reflektorami. Potem pad\u0142 rozkaz \u015bpiewania i tak przy melodii \u201eWarszawianki\u201d wmaszerowano na plac apelowy, rytmicznie uderzaj\u0105c podkutymi butami i drewniakami o zamarzni\u0119ty grunt. Obok jednego z maszt\u00f3w sta\u0142a grupa SS-man\u00f3w, z kt\u00f3rej oddzieli\u0142 si\u0119 SS-Hauptscharf\u00fcrer Hoffman, jak si\u0119 potem okaza\u0142o jeden z cz\u0142onk\u00f3w kierownictwa obozu w Dachau, kt\u00f3ry najprawdopodobniej kierowa\u0142 akcj\u0105 przewo\u017cenia wi\u0119\u017ani\u00f3w. Ku og\u00f3lnemu zdziwieniu pozdrowi\u0142 grup\u0119 profesorsk\u0105 okrzykiem \u201eHeil\u201d i nakaza\u0142 ustawi\u0107 si\u0119 na czole kolumny w pobli\u017cu bramy wyj\u015bciowej. Okaza\u0142o si\u0119, \u017ce w obozie koncentracyjnym Dachau ceniono sprawno\u015b\u0107, rytmiczny marsz, \u015bpiew zbiorowy podczas marszu i inne zewn\u0119trzne przejawy dobrej postawy wojskowej. Tak wi\u0119c brawura Dobrzy\u0144skiego okaza\u0142a si\u0119 trafnym posuni\u0119ciem. Hoffman nic z tego wszystkiego nie rozumia\u0142, ale uleg\u0142 zdecydowanej postawie. Kolumna, dowodzona nadal przez Dobrzy\u0144skiego, pomaszerowa\u0142a na czele transportu na stacj\u0119 kolejow\u0105, gdzie zosta\u0142a podzielona na grupy o\u015bmioosobowe. Sprawnie zaj\u0119to miejsca w wagonach kolejowych, unikaj\u0105c przez to bicia. Tylko z oddali dochodzi\u0142y wrzaski, nieodmiennie towarzysz\u0105ce ka\u017cdej akcji SS-man\u00f3w. Z innych peron\u00f3w obserwowali transport pasa\u017cerowie, kt\u00f3rzy porannymi poci\u0105gami udawali si\u0119 do Berlina, a tak\u017ce pracownicy pobliskiej fabryki chemicznej czy farmaceutycznej.\n\nDroga prowadzi\u0142a przez Berlin, Halle a/d Saale do Dachau. O \u015bwicie 5 III podczas postoju poci\u0105gu na stacji Dachau nast\u0105pi\u0142a zmiana eskorty. Nauczeni do\u015bwiadczeniem wi\u0119\u017aniowie postarali si\u0119 szybko wysi\u0105\u015b\u0107 z poci\u0105gu i od razu na peronie uformowa\u0107 prawid\u0142ow\u0105, wyr\u00f3wnan\u0105 kolumn\u0119. I tym razem uda\u0142o si\u0119 unikn\u0105\u0107 raz\u00f3w, szczodrze rozdzielanych przez eskort\u0119. Jako czo\u0142owy oddzia\u0142 kolumny pomaszerowali profesorowie przez miasteczko Dachau, koloni\u0119 mieszkaln\u0105 SS-man\u00f3w, aby zatrzyma\u0107 si\u0119 na chwil\u0119 przed okaza\u0142\u0105 bram\u0105 wej\u015bciow\u0105 do obozu z napisem \u201eArbeit macht frei\u201d. Po sprawdzeniu liczby wi\u0119\u017ani\u00f3w przeszli oni przez bram\u0119 i zostali zatrzymani na szerokiej ulicy, dziel\u0105cej ob\u00f3z Dachau na dwie symetryczne cz\u0119\u015bci. Po rejestracji nast\u0105pi\u0142 podzia\u0142 na bloki. Niemal wszyscy cz\u0142onkowie krakowskiej grupy zostali przydzieleni do bloku 23. Doc. Bolewski otrzyma\u0142 przydzia\u0142 pocz\u0105tkowo do izby 4, a nast\u0119pnie zosta\u0142 przeniesiony do izby 1, w kt\u00f3rej stopniowo znale\u017ali si\u0119 wszyscy krakowiacy. Wkr\u00f3tce otrzymano gor\u0105c\u0105 kaw\u0119 i nieco chleba, a potem obiad, sk\u0142adaj\u0105cy si\u0119 ze s\u0142abo okraszonej, lecz smacznej bryi ziemniaczanej. To znakomicie podnios\u0142o nastroje. Nie wiedziano, \u017ce ob\u00f3z Dachau produkuje ro\u015bliny u\u017cywane do produkcji namiastek przyprawowych, m.in. niemieckiego pieprzu. Kucharze obozowi mieli zatem pod dostatkiem przypraw, np. lubczyka, kt\u00f3rymi urozmaicano jedzenie. Po ja\u0142owym i monotonnym jedzeniu w Sachsenhausen po\u017cywienie tutaj wydawa\u0142o si\u0119 bardzo dobre. W rzeczywisto\u015bci w Dachau wcale lepiej nie \u017cywiono wi\u0119\u017ani\u00f3w w sensie warto\u015bci od\u017cywczej, tyle tylko \u017ce posi\u0142ki by\u0142y smaczniejsze. Wieczorem otrzymywano 30 dkg chleba, ma\u0142y kawa\u0142ek kiepskiej kie\u0142basy oraz zio\u0142ow\u0105 herbat\u0119 miejscowej produkcji.\n\nNie niepokojeni przez SS-man\u00f3w w godzinach poobiednich zaj\u0119li si\u0119 krakowianie organizacj\u0105 \u017cycia w zmienionych warunkach. Nieliczni starsi wi\u0119\u017aniowie poinformowali nowo przyby\u0142ych o \u017celaznej dyscyplinie wojskowej panuj\u0105cej w Dachau. Trzeba by\u0142o starannie oczy\u015bci\u0107 barak i jego otoczenie, znacznie milsze ani\u017celi w Sachsenhausen, poniewa\u017c by\u0142o troch\u0119 zieleni i szpaler top\u00f3l. Resztkami szmat wyczyszczono okna, pod\u0142ogi i \u015bciany, kt\u00f3re by\u0142y pomalowane na jasnoszar\u0105 barw\u0119. Wielk\u0105 udr\u0119k\u0105 dla os\u00f3b, kt\u00f3re nie odbywa\u0142y s\u0142u\u017cby wojskowej, by\u0142o s\u0142anie \u0142\u00f3\u017cek w kostk\u0119, utrudnione tym, \u017ce by\u0142y to \u0142\u00f3\u017cka trzykondygnacyjne. Warunki noclegowe by\u0142y jednak lepsze gdy\u017c przydzielono prze\u015bcierad\u0142a na \u0142\u00f3\u017cka i koce. Z trudem doprowadzono \u0142\u00f3\u017cka do prawid\u0142owego wygl\u0105du, stosuj\u0105c m.in. s\u0142omiane warkocze, zapewniaj\u0105ce prostopad\u0142o\u015b\u0107 \u015bcian kostki siennikowej. Ten stary \u017co\u0142nierski chwyt nie by\u0142 znany w Dachau. Wielk\u0105 rado\u015bci\u0105 napawa\u0142 du\u017cy, emaliowany piec sta\u0142opalny, znajduj\u0105cy si\u0119 na \u015brodku izby jadalnej (Tagesraum), oraz bia\u0142e sufity. W Dachau kwaterowa\u0142a przedtem jednostka Waffen-SS i st\u0105d te \u201eluksusy\u201d.\n\nW chwili przyjazdu krakowskiego transportu ob\u00f3z znajdowa\u0142 si\u0119 w stadium reorganizacji po przej\u015bciowym u\u017cytkowaniu przez Waffen-SS. Znajdowa\u0142y si\u0119 w nim: stosunkowo nieliczna za\u0142oga SS-man\u00f3w i sporo tzw. post\u00f3w, tj. wartownik\u00f3w, przewa\u017cnie rezerwist\u00f3w starszych wiekiem i nieprzydatnych do s\u0142u\u017cby frontowej, a tak\u017ce Stammkommando, z\u0142o\u017cone z wi\u0119\u017ani\u00f3w obozowych, kt\u00f3rzy byli poprzednio zatrudnieni przy obs\u0142udze Waffen-SS. W tej sytuacji tylko zwarta i zorganizowana grupa wi\u0119\u017ani\u00f3w mia\u0142a szans\u0119 stosunkowo dobrego u\u0142o\u017cenia swoich warunk\u00f3w \u017cycia, oczywi\u015bcie pod warunkiem naruszania regulaminu w spos\u00f3b niedostrzegalny przez SS-man\u00f3w. Wykorzystano do\u015bwiadczenia z pobytu w Sachsenhausen. Grupa krakowska, spokojna wewn\u0119trznie, znalaz\u0142a si\u0119 razem w izbie 1 bloku 23. Najwa\u017cniejszym jednak zagadnieniem by\u0142o otrzymanie odpowiedniego zatrudnienia. Ob\u00f3z w Dachau by\u0142 obozem pracy; wszyscy wi\u0119\u017aniowie musieli pracowa\u0107, ale miejsca zatrudnienia bywa\u0142y rozmaite. Po rozmowie ze starymi wi\u0119\u017aniami, g\u0142\u00f3wnie Austriakami, zdecydowano si\u0119 na prac\u0119 w grupie roboczej zatrudnionej na plantacjach. Jej zadaniem by\u0142a uprawa ro\u015blin kwiatowych, leczniczych i surowc\u00f3w ro\u015blinnych do sporz\u0105dzania przypraw, a tak\u017ce jarzyn na rozleg\u0142ym terenie torfowiska otaczaj\u0105cego ob\u00f3z. Zwiadu dokona\u0142 dr A. Listowski z Wydzia\u0142u Rolnego Uniwersytetu Jagiello\u0144skiego. Wyb\u00f3r okaza\u0142 si\u0119 ze wszech miar s\u0142uszny. Doc. dr D. Dobrzy\u0144ski dosta\u0142 si\u0119 do warsztat\u00f3w naprawczych telefon\u00f3w i radioaparat\u00f3w. Tym sposobem uzyskano nas\u0142uch radiowy, obejmuj\u0105cy r\u00f3wnie\u017c stacje zagraniczne. Dr Arkadiusz Piekara awansowa\u0142 na pracownika warsztat\u00f3w krawieckich, co stwarza\u0142o te\u017c pewne mo\u017cliwo\u015bci. Polityczny serwis informacyjny, na podstawie prasy, nas\u0142uchu radia i wiadomo\u015bci z komendantury opracowywa\u0142 doc. dr. K. Piwarski. Do innych blok\u00f3w wiadomo\u015bci bie\u017c\u0105ce przekazywali cz\u0142onkowie krakowskiej grupy. By\u0142 to dobry serwis prasowo-radiowy, wysoko go te\u017c ceniono w obozie. Nale\u017cy s\u0105dzi\u0107, \u017ce w przetrwaniu dopomog\u0142a mu solidarna d\u0105\u017cno\u015b\u0107 wielu wi\u0119\u017ani\u00f3w politycznych do zachowania owego serwisu informacyjnego. Grupa krakowska, dobrze ustawiona w stosunkach obozowych, odgrywa\u0142a pewn\u0105 rol\u0119 w podziemnym politycznym \u017cyciu obozu, zapewniaj\u0105c wi\u0119\u017aniom rzeteln\u0105 informacj\u0119, przez co skutecznie zwalczano panikarskie wie\u015bci, kt\u00f3re nagminnie rodzi\u0142y si\u0119 w\u015br\u00f3d wi\u0119\u017ani\u00f3w o mniejszej odporno\u015bci psychicznej.\n\nJu\u017c w pierwszym dniu pracy na plantacjach zdarzy\u0142 si\u0119 przykry incydent, a mianowicie SS-Sturmf\u00fchrer Paul Neumann pobi\u0142 dra S. Leszczyckiego za to, \u017ce prowadzi\u0142 rozmow\u0119 w j\u0119zyku polskim. Przykre to wydarzenie okaza\u0142o si\u0119 jednak po\u017cyteczne w skutkach. Neumann, kt\u00f3ry g\u0142\u0119boko kry\u0142 niewy\u017cyte aspiracje naukowe, skrycie d\u0105\u017cy\u0142 do zab\u0142y\u015bni\u0119cia osi\u0105gni\u0119ciami na niwie naukowej. Ten wielokrotny morderca wi\u0119\u017ani\u00f3w, zw\u0142aszcza narodowo\u015bci \u017cydowskiej, stopniowo stawa\u0142 si\u0119 opiekunem grupy krakowskiej, staraj\u0105c si\u0119 r\u00f3wnocze\u015bnie zrealizowa\u0107 swoje marzenia. Doprowadzi\u0142 do utworzenia s\u0142u\u017cby meteorologicznej, a nast\u0119pnie \u201ewissenschaftliche Abteilung\u201d (oddzia\u0142u naukowego), do kt\u00f3rego zostali przydzieleni krakowianie. Dostali oni dobre miejsca w pracy pod dachem, w ogrzewanych izbach lub w szklarniach. Doc. A. Bolewski by\u0142 kre\u015blarzem plac\u00f3wki meteorologicznej, kt\u00f3rej szefem by\u0142 dr Stanis\u0142aw Turski. Z g\u0142\u0119bok\u0105 powag\u0105 sk\u0142ada\u0142 on raporty lub obja\u015bnia\u0142 wykresy, kt\u00f3re stopniowo pokrywa\u0142y szerokim fryzem ca\u0142y lokal zajmowany przez grup\u0119 krakowsk\u0105. Odk\u0105d uda\u0142o mu si\u0119 przepowiedzie\u0107 zbli\u017caj\u0105c\u0105 si\u0119 burz\u0119 termiczn\u0105, plac\u00f3wka zosta\u0142a ostatecznie uznana za wa\u017cny o\u015brodek naukowy. Do pracy poza ob\u00f3z chodzono te\u017c w \u015bwi\u0119ta i niedziele, gdy\u017c w obozie zdarza\u0142y si\u0119 w te dni bardzo przykre incydenty. Na plantacjach by\u0142o cicho i spokojnie, a jedzenie otrzymywano obfite w kuchni poza kolejno\u015bci\u0105. Mo\u017cna by\u0142o \u2013 wprawdzie z nara\u017ceniem \u017cycia \u2013 organizowa\u0107 konsumpcj\u0119 surowych jarzyn i tym sposobem wyr\u00f3wnywa\u0107 niedostateczny brak \u017cywno\u015bci. Warunki pracy naukowej oraz jej sens i spos\u00f3b realizacji opisa\u0142 S. Skowron w cytowanej publikacji, napisanej z du\u017c\u0105 swad\u0105 i zamiarem wydobycia strony humorystycznej omawianych wydarze\u0144. Gdyby nie to, \u017ce wi\u0119\u017aniowie balansowali wci\u0105\u017c na granicy \u017cycia i \u015bmierci, \u015bwiadomi sta\u0142ego niebezpiecze\u0144stwa, to istotnie mo\u017cna by\u0142o si\u0119 nieraz po\u015bmia\u0107. Nie \u015bmiano si\u0119 jednak cho\u0107by dlatego, \u017ce zdarza\u0142y si\u0119 dni, w kt\u00f3rych 500-osobowa kolumna znosi\u0142a 16 zmar\u0142ych. Do tego celu s\u0142u\u017cy\u0142y przygotowane z plantacji drewniane nosid\u0142a, umo\u017cliwiaj\u0105ce transport zmar\u0142ych lub zabitych bez naruszenia porz\u0105dku kolumny.\n\nWiosna, a nast\u0119pnie lato przynios\u0142a popraw\u0119 warunk\u00f3w \u017cycia w obozie. S\u0142o\u0144ce dzia\u0142a\u0142o koj\u0105co na owrzodzenia i zmniejsza\u0142o niebezpiecze\u0144stwo awitaminozy. Starano si\u0119 mo\u017cliwie najwi\u0119cej konsumowa\u0107 jarzyn. Raz na przyk\u0142ad trzeba by\u0142o oczy\u015bci\u0107 piwnic\u0119 ze zgni\u0142ych prowiant\u00f3w, kt\u00f3re pozosta\u0142y po jednostce Waffen-SS. Wi\u0119\u017aniowie zjedli o\u015brodki cebuli, wy\u0142uskiwane z gnij\u0105cej masy. Nie mniej cenny okaza\u0142 si\u0119 ser Camembert, chocia\u017c by\u0142 w stanie tak zaawansowanej fermentacji, \u017ce by\u0142 ciek\u0142y i wydziela\u0142 siln\u0105 wo\u0144 amoniaku, kt\u00f3ra dusi\u0142a przy spo\u017cywaniu. Specjali\u015bci, orientuj\u0105cy si\u0119 w zagadnieniach \u015brodk\u00f3w spo\u017cywczych, zalecali jego spo\u017cycie, sami zjadaj\u0105c poka\u017ane jego ilo\u015bci.\n\nW tym czasie ob\u00f3z zacz\u0105\u0142 si\u0119 szybko zape\u0142nia\u0107 transportami Polak\u00f3w. Przyjechali rodacy z Wielkopolski, Pomorza, Katowic, Tarnowskich G\u00f3r, Sosnowca, Olkusza i innych miast oraz powiat\u00f3w. Spotyka\u0142o si\u0119 znajomych, np. do obozu dosta\u0142 si\u0119 by\u0142y adiunkt Katedry G\u00f3rnictwa, zas\u0142u\u017cony prezes Stowarzyszenia Student\u00f3w Akademii G\u00f3rniczej in\u017c. Jan Tyralik-Michalski, dyrektor Kazimierz Ra\u017aniewsi z Grod\u017aca i inni.\n\nW miar\u0119 mo\u017cliwo\u015bci starano si\u0119 pomaga\u0107 nowo przybywaj\u0105cym. Przekazywano wiadomo\u015bci do kraju i organizowano ich pobyt w obozie w spos\u00f3b najmniej zagra\u017caj\u0105cy \u017cyciu. Pami\u0119tano pierwsze dni pobytu w Sachsenhausen i poczynania Westfalak\u00f3w. W Sachsenhausen krakowianie byli stosunkowo nieliczn\u0105 grup\u0105 po\u015br\u00f3d wi\u0119\u017ani\u00f3w, a w Dachau nowe transporty by\u0142y wielokrotnie liczenie wi\u0119ksze, a co gorsza nowym wi\u0119\u017aniom przydzielano nowe baraki, nie dopuszczaj\u0105c kontaktu ze starymi wi\u0119\u017aniami. Przygniataj\u0105ca wi\u0119kszo\u015b\u0107 nowo przyby\u0142ych mia\u0142a tak g\u0142\u0119boko zakorzenione poczucie praworz\u0105dno\u015bci, \u017ce nie mog\u0142a zrozumie\u0107 \u017cycia w warunkach bezprawia. Byli przekonani o w\u0142asnej niewinno\u015bci, gdy\u017c nie pope\u0142nili czyn\u00f3w koliduj\u0105cych z prawem wojennym, a jedyn\u0105 ich win\u0105 by\u0142o to, \u017ce byli Polakami, a zw\u0142aszcza przedstawicielami inteligencji polskiej. Przera\u017ceni warunkami \u017cyciowymi w Dachau i widmem konieczno\u015bci niewolniczej pracy, uwa\u017cali, \u017ce ten ob\u00f3z jest najgorszym hitlerowskim piek\u0142em. Nie wierzyli opowiadaniom o Sachsenhausen czy opisom stosunk\u00f3w panuj\u0105cych w kamienio\u0142omach oboz\u00f3w koncentracyjnych w Austrii czy na Dolnym \u015al\u0105sku. Wi\u0119kszo\u015b\u0107 wi\u0119\u017ani\u00f3w z nowych transport\u00f3w gin\u0119\u0142a zaraz na pocz\u0105tku swego pobytu w obozie. Pozostali byli kierowani do kwarantanny, organizowanej prowizorycznie w niekt\u00f3rych barakach, gdzie przebywali odgrodzeni p\u0142otami z drutu kolczastego. Mimo wysi\u0142k\u00f3w zmierzaj\u0105cych do zatrzymania mo\u017cliwie najwi\u0119kszej liczby Polak\u00f3w w Dachau, gdzie mo\u017cna im by\u0142o pom\u00f3c w organizowaniu \u017cycia i odpowiednio wzmocni\u0107 grup\u0119 polsk\u0105, wi\u0119kszo\u015b\u0107 z nich by\u0142a w\u0142\u0105czana do transport\u00f3w wywo\u017conych do Mauthausen, Gusen i innych oboz\u00f3w. Niekt\u00f3rzy nie unikn\u0119li przydzia\u0142u do grup roboczych wyje\u017cd\u017caj\u0105cych na roboty wojskowe lub in\u017cynieryjne. Okresowo powracali do obozu w Dachu, kt\u00f3ry m.in. obs\u0142ugiwa\u0142 ich korespondencj\u0119. Otrzymywali wy\u017cywienie grup roboczych organizacji Todt lub porcje wojskowe.\n\nW jakim\u015b bardzo \u017cyczliwym stosunku z SS-Sturmf\u00fchrerem Paulem Neumannem pozostawa\u0142a Frl. Friedrich, zatrudniona przy odbiorze i przerobie ro\u015blin leczniczych. T\u0105 drog\u0105 mo\u017cna by\u0142o otrzyma\u0107 niekt\u00f3re cenne leki, np. glukoz\u0119 w proszku. P\u00f3\u017aniej Frl. Friedrich przynosi\u0142a nawet dla ci\u0119\u017cej chorych w torebce lekarstwa z apteki miejskiej w Dachau. Co wp\u0142yn\u0119\u0142o na jej post\u0119powanie, trudno dzi\u015b wyja\u015bni\u0107.\n\nPrze\u017cyto ci\u0119\u017cko za\u0142amanie si\u0119 Francji. W pi\u0119kne, s\u0142oneczne popo\u0142udnie na placu apelowym wys\u0142uchano d\u0142ug\u0105 audycj\u0119 z Compi\u00e9gne, gdzie podpisano akt kapitulacji sprzymierze\u0144ca Polski. By\u0142a to chwila za\u0142amania wielu wi\u0119\u017ani\u00f3w narodowo\u015bci niemieckiej. Grupa krakowska oraz zaprzyja\u017anieni z ni\u0105 wi\u0119\u017aniowie znali jednak komentarz doc. dra K. Piwarskiego, kt\u00f3ry trafnie oceni\u0142 sytuacj\u0119. Nie wierzy\u0142, \u017ce jest to ostateczny triumf Hitlera i \u017ce oznacza to koniec wojny. Podniesieni tym komentarzem, ze swoist\u0105 brawur\u0105 ludzi, kt\u00f3rzy nie maj\u0105 nic do stracenia, powr\u00f3cili wi\u0119\u017aniowie z placu apelu, aby zje\u015b\u0107 nieco lepszy obiad, przygotowany z okazji zwyci\u0119stwa III Rzeszy.\n\n\u017bycie stawa\u0142o si\u0119 coraz ci\u0119\u017csze. Do Dachau przybywa\u0142y masowo transporty; w obozie panowa\u0142o zag\u0119szczenie, a wraz z tym sta\u0142e zagro\u017cenie i liczne niedogodno\u015bci. W\u0142adze obozowe raz po raz zacz\u0119\u0142y wprowadza\u0107 rozmaite zmiany organizacyjne, n\u0119kaj\u0105ce wi\u0119\u017ani\u00f3w i stwarzaj\u0105ce nowe niebezpiecze\u0144stwo. W dodatku nasta\u0142y ch\u0142ody i typowe podalpejskie m\u017cawki; silne wiatry sta\u0142y si\u0119 szczeg\u00f3lnie dokuczliwe dla s\u0142abszych na serce. Nadal prowadzono uporczyw\u0105 walk\u0119 o zachowanie \u017cycia i przetrwanie do czasu zwolnienia. Wierzono bowiem, \u017ce bliscy robi\u0105, co tylko mog\u0105, aby odzyska\u0107 swoich. Wierzono, \u017ce zwolnienie du\u017cej grupy starszych profesor\u00f3w z Sachsenhausen jest aktem wst\u0119pnym do likwidacji ca\u0142ej Sonderaktion Krakau. Gdzie\u015b w sierpniu czy wrze\u015bniu istotnie od czasu do czasu zwalniano kogo\u015b z krakowskiej grupy. Jakkolwiek by\u0142y to wydarzenia odosobnione, to jednak budzi\u0142y w sercach wi\u0119\u017ani\u00f3w nadziej\u0119.\n\nW po\u0142owie sierpnia wstrz\u0105sn\u0119\u0142a krakowianami wiadomo\u015b\u0107, \u017ce politische Abteilung przenios\u0142o doc. dra W. Ormickiego do bloku 29, gdzie przebywali nieliczni w\u00f3wczas w Dachau \u017bydzi, homoseksuali\u015bci, z\u0142odzieje, zbrodniarze pospolici i tzw. szkodnicy pracy. Pocz\u0105tkowo wiod\u0142o mu si\u0119 nie\u017ale. Szczeg\u00f3lnie troszczy\u0142 si\u0119 o los Wiktora dr S. Turski, kt\u00f3ry robi\u0142 dla niego wszystko, co tylko by\u0142o mo\u017cliwe, i to nawet w zakresie dostarczania \u015brodk\u00f3w \u017cywno\u015bciowych. Niestety w nied\u0142ugim czasie doc. dr W. Ormicki jako \u017byd zosta\u0142 przeniesiony do bloku karnego, a nast\u0119pnie wywieziony do Mauthausen, gdzie zmar\u0142 w 1942 r.\n\nNieco wcze\u015bniej, 15 VIII 1940 r., wezwano doc. Bolewskiego do politische Abteilung i poddano przes\u0142uchaniu, kt\u00f3rego sensu nie zdo\u0142a\u0142 zrozumie\u0107. Nakazano mu, aby napisa\u0142 w obcym j\u0119zyku list z pozdrowieniami do przyjaciela, a nast\u0119pnie dano mu obiad wojskowy, przebrano w sweter, posadzono na tle firanek i sfotografowano. Wszystko to dzia\u0142o si\u0119 w powa\u017cnej atmosferze przy poprawnym traktowaniu wi\u0119\u017ania. Ani miejsce, ani uprzejmo\u015b\u0107 rozm\u00f3wc\u00f3w, ani nawet pocz\u0119stowanie obiadem nie potrafi\u0142y rozwia\u0107 zaniepokojenia doc. A. Bolewskiego. Praktyka obozowa wykazywa\u0142a wielokrotnie, \u017ce ju\u017c samo zainteresowanie si\u0119 wi\u0119\u017aniem grozi\u0142o mu utrat\u0105 \u017cycia. Nied\u0142ugo jednak potem otrzyma\u0142 doc. A. Bolewski list z Krakowa, w kt\u00f3rym przeczyta\u0142, \u017ce losem \u201ema\u0142ego J\u0119drusia\u201d zaj\u0105\u0142 si\u0119 przyjaciel Ryba, kt\u00f3ry podj\u0105\u0142 si\u0119 wyleczenia go z ci\u0119\u017ckiej choroby. Szyfr by\u0142 jasny: Ma\u0142y J\u0119dru\u015b to doc. Bolewski (Andrzej), choroby \u2013 pobyt w Dachau, przyjaciel Ryba to profesor Marcet y Ryba z uniwersytetu w Barcelonie, z kt\u00f3rym \u0142\u0105czy\u0142y doc. Bolewskiego wi\u0119zy przyja\u017ani z czasu pobytu w Hiszpanii (1933), a kt\u00f3remu potem pomaga\u0142 podczas wojny domowej, wysy\u0142aj\u0105c paczki \u017cywno\u015bciowe itp. Doc. Bolewski zrozumia\u0142, \u017ce nadchodzi pomoc z dalekiej Hiszpanii od zacnych profesor\u00f3w uniwersytetu w Barcelonie. Komedia w politische Abteilung pozostawa\u0142a zatem w zwi\u0105zku ze staraniami o zwolnienie z obozu. W tym czasie doc. A. Bolewski zosta\u0142 hodowc\u0105 padalc\u00f3w, jaszczurek i ropuch. Otrzyma\u0142 polecenie starania si\u0119 o \u017cywno\u015b\u0107 dla gad\u00f3w, a tak\u017ce mia\u0142 obowi\u0105zek opiekowania si\u0119 terrarium. W czasie zbierania owad\u00f3w na plantacji mia\u0142 mo\u017cliwo\u015b\u0107 do\u017cywiania si\u0119 jarzynami, kt\u00f3re uzupe\u0142nia\u0142y g\u0142odowe porcje, otrzymywane w obozie.\n\nSensacj\u0119 wywo\u0142a\u0142a wizyta Himmlera, kt\u00f3ry wraz z \u017con\u0105 przyby\u0142 na plantacje. By\u0142 ubrany w buty z cholewkami, spodnie do konnej jazdy i bluz\u0119 z lnianego samodzia\u0142u. Wygl\u0105da\u0142 na dobrotliwego pastora, przechadzaj\u0105cego si\u0119 po ogrodzie. Pani Himmler by\u0142a ubrana starannie i modnie, nosi\u0142a futro z ocelota. Z u\u015bmiechem spacerowa\u0142a po plantacji, okazuj\u0105c \u0142askaw\u0105 \u017cyczliwo\u015b\u0107 otaczaj\u0105cym SS-manom r\u00f3\u017cnych stopni. Na wi\u0119\u017ani\u00f3w spogl\u0105da\u0142a ze znudzon\u0105 min\u0105, niby na dobrze sobie znane i ma\u0142o interesuj\u0105ce zwierz\u0119ta. Himmler interesowa\u0142 si\u0119 rozwoje plantacji i jej produkcj\u0105. W sumie wizyta ta mia\u0142a charakter troch\u0119 wizytacji s\u0142u\u017cbowej, a troch\u0119 wycieczki rodzinnej pa\u0144stwa Himmler. Jednym s\u0142owem sielanka.\n\nW jesienny ch\u0142odny poranek, kiedy doc. A. Bolewski my\u0142 si\u0119 rozebrany do pasa pod fontann\u0105 zimnej wody, co mia\u0142o chroni\u0107 przed zazi\u0119bieniem, poczu\u0142 szarpni\u0119cie i uderzenie w kark, przy czym us\u0142ysza\u0142 okrzyk: \u201eJeste\u015b zwolniony\u201d. Od razu te\u017c rozpocz\u0105\u0142 si\u0119 podzia\u0142 jego rzeczy. Z trudem wypi\u0142 nieco czarnej kawy, a potem poku\u015btyka\u0142 w obcych, kiepskich butach na plac apelowy. Tu oddzielono go od bloku i skierowano w odosobnione miejsce przy bramie wej\u015bciowej, gdzie doprowadzono r\u00f3wnie\u017c doc. dra Tadeusza Milewskiego. Po apelu kolejno defilowa\u0142y przed nim kolumny wi\u0119\u017ani\u00f3w, udaj\u0105cych si\u0119 do pracy. Tylko oczyma mo\u017cna by\u0142o po\u017cegna\u0107 towarzyszy niedoli obozowej.\n\nW jaki\u015b czas potem przyszed\u0142 SS-man, kt\u00f3ry zaprowadzi\u0142 zwolnionych do Effekten-Kammer, gdzie wyszukano tobo\u0142y z ich rzeczami zdeponowane w Effekten-Kammer obozu Sachsenhausen. Ubrania by\u0142y niemal kompletnie zniszczone przez dzia\u0142anie przegrzanej pary podczas dezynfekcji. W szwalni obozowej starano si\u0119 doprowadzi\u0107 je do takiego stanu, \u017ceby w og\u00f3le da\u0142o si\u0119 je w\u0142o\u017cy\u0107. Potem obaj zwolnieni poszli do kuchni, gdzie otrzymali dodatkowe \u015bniadanie oraz paczki na drog\u0119. W ko\u0144cu dotarli przed oblicze komendanta obozu, kt\u00f3ry wyg\u0142osi\u0142 przem\u00f3wienie zawieraj\u0105ce pouczenie o zakazie rozpowszechniania informacji o \u017cyciu w obozie, o obowi\u0105zku pracy dla dobra III Rzeszy; na zako\u0144czenie wyrazi\u0142 nadziej\u0119, \u017ce przestrzegaj\u0105c wszelkich przepis\u00f3w i rzetelnie pracuj\u0105c, unikn\u0105 powt\u00f3rnego pobytu w obozie koncentracyjnym. W s\u0142oneczne przedpo\u0142udnie udali si\u0119 na stacj\u0119 kolejow\u0105 Dachau t\u0105 sam\u0105 drog\u0105, kt\u00f3r\u0105 przed kilkoma miesi\u0105cami maszerowali do obozu. Towarzyszy\u0142 im SS-man, kt\u00f3ry wykupi\u0142 bilety do Krakowa, p\u0142ac\u0105c pieni\u0119dzmi wi\u0119\u017ani\u00f3w. Byli wi\u0119\u017aniowie odetchn\u0119li g\u0142\u0119boko, gdy pozostali sami na swobodzie. Inni pasa\u017cerowie ich omijali. Mo\u017cna przeto by\u0142o wygodnie po\u0142o\u017cy\u0107 si\u0119 i rozkoszowa\u0107 wolno\u015bci\u0105 i my\u015bl\u0105, \u017ce ka\u017cda chwila zbli\u017ca do kraju i rodzin.\n\nW Monachium okaza\u0142o si\u0119, \u017ce poci\u0105g po\u015bpieszny do Wroc\u0142awia przez Drezno odchodzi dopiero w nocy. Trzeba by\u0142o wi\u0119c czeka\u0107 przesz\u0142o 10 godzin. Prof. Milewski zaproponowa\u0142, a\u017ceby zwiedzi\u0107 miasto. Bali si\u0119 jednak wyj\u015b\u0107 z dworca kolejowego. W ko\u0144cu zdecydowali si\u0119 zwr\u00f3ci\u0107 o zezwolenie do dworcowej policji. Tu trafili na starszego wiekiem, pot\u0119\u017cnego wzrostem i tusz\u0105 oficera, kt\u00f3ry okaza\u0142 im wiele \u017cyczliwo\u015bci. By\u0142 to monachijczyk. Po prostu nie m\u00f3g\u0142 uwierzy\u0107, \u017ce osoby zwolnione z Dachau w tym samym dniu chcia\u0142y zwiedza\u0107 miasto. By\u0142 zdumiony kilkoma trafnymi uwagami prof. Milewskiego na temat rozwoju sztuki oraz zabytk\u00f3w architektury Monachium. Uzyskawszy zgod\u0119 na poruszanie si\u0119 po mie\u015bcie, z niewielkimi zawini\u0105tkami w r\u0119kach obeszli byli wi\u0119\u017aniowie zabytkow\u0105 cz\u0119\u015b\u0107 miasta. Dopiero doskwieraj\u0105cy g\u0142\u00f3d i pragnienie oraz widok niemal zupe\u0142nie pustej kawiarni ko\u0142o Ko\u015bcio\u0142a N. Marii Panny sk\u0142oni\u0142y ich do wej\u015bcia do lokalu. Kelnerka, bujnie rozwini\u0119ta Bawarka, natychmiast przynios\u0142a dzbanek dobrej, chyba prawdziwej kawy, du\u017cy dzbanek mleka oraz dwa kawa\u0142ki jab\u0142czanego tortu. Wspania\u0142e to by\u0142o jedzenie. Spacerowali potem po ulicach miasta a\u017c do wieczora. Kolacj\u0119 zjedli w restauracji typu Kellerstube. Powt\u00f3rzy\u0142a si\u0119 scena z kawiarni z t\u0105 r\u00f3\u017cnic\u0105, \u017ce otrzymali Eintopfgericht, tj. tak\u0105 specyficzn\u0105 potraw\u0119, kt\u00f3r\u0105 mo\u017cna by\u0142o w Niemczech otrzyma\u0107 bez kartek. By\u0142 to kapu\u015bniak z ziemniakami. Na dnie talerza znalaz\u0142y si\u0119 du\u017ce kawa\u0142ki golonki wieprzowej. W ten spos\u00f3b kucharz i kelner zamanifestowali \u017cyczliwo\u015b\u0107 dla nieznanych im zwolnionych wi\u0119\u017ani\u00f3w obozu koncentracyjnego. Wygl\u0105d podr\u00f3\u017cnych nie pozostawia\u0142 co tego najmniejszych mo\u017cliwo\u015bci. Golonka jednak okaza\u0142a si\u0119 zbyt ci\u0119\u017ck\u0105 potraw\u0105 dla wyg\u0142odnia\u0142ych organizm\u00f3w. Po wypiciu herbaty na dworcu udali si\u0119 do poci\u0105gu. Pomni nienawistnych manifestacji, z jakimi si\u0119 spotkali podczas wywo\u017cenia do Sachsenhausen, obawiali si\u0119 rozmawia\u0107 g\u0142o\u015bno po polsku. Po parogodzinnym czekaniu we Wroc\u0142awiu na poci\u0105g do Krakowa, id\u0105cy przez Katowice, dotarli szcz\u0119\u015bliwie do dom\u00f3w oko\u0142o godziny 18. Nied\u0142ugo odczuwali rado\u015b\u0107 i szcz\u0119\u015bcie z odzyskanej wolno\u015bci i z powrotu do Kraju, rodziny i przyjaci\u00f3\u0142. Trzeba by\u0142o meldowa\u0107 si\u0119 gestapo na ulicy Pomorskiej, a nast\u0119pnie podj\u0105\u0107 uporczyw\u0105 walk\u0119 o \u017cycie w warunkach okupacyjnych.\n\nStopka\n\nW\u0142adze\n\nWydzia\u0142y, szko\u0142a doktorska, jednostki\n\nFakty i liczby\n\nHistoria i tradycja\n\nOferta badawcza\n\nOferta dla biznesu\n\nSpo\u0142eczna odpowiedzialno\u015b\u0107\n\nStudia\n\nKierunki studi\u00f3w\n\nStudia podyplomowe\n\nKursy i szkolenia\n\nOpen AGH \u2013 Otwarte Zasoby Edukacyjne\n\nBaza Danych o Autorach i Publikacjach AGH\n\nBiuletyn Informacji Publicznej\n\nZam\u00f3wienia publiczne\n\nFinansowanie z bud\u017cetu pa\u0144stwa\n\nOferty pracy\n\nDla medi\u00f3w\n\nPatronaty\n\nSklep Internetowy AGH\n\nKontakt\n\nSpis pracownik\u00f3w\n\nOchrona danych osobowych\n\nR\u00f3wno\u015b\u0107 w AGH\n\nDeklaracja dost\u0119pno\u015bci\n\nCyberbezpiecze\u0144stwo\n\nPoczta AGH\n\nMapa strony\n\nBack", "metadata": {"url": "https://agh.edu.pl/o-agh/historia-i-tradycja/sonderaktion-krakau", "title": " Sonderaktion Krakau -- Serwis Akademii G\u00f3rniczo-Hutniczej ", "depth": 1, "duplicate": false, "content_hash": "e82d6d11be3ca32c3a7e7c2765f53640", "word_count": 10563, "headings": [{"level": 1, "text": "Sonderaktion Krakau"}, {"level": 2, "text": "Stopka"}]}}