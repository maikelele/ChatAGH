{"content": "# Historia wydzia\u0142u | Wydzia\u0142 IET\n\nURL: https://iet.agh.edu.pl/historia-wydzialu/\nCrawled: 2025-03-19 21:32:02\n\nHistoria wydzia\u0142u\n\nO Wydziale\n\nW\u0142adze Wydzia\u0142u\n\nKolegium Wydzia\u0142u\n\nDyscypliny naukowe\n\nInformatyka Techniczna i Telekomunikacja\n\nAutomatyka, Elektronika, Elektrotechnika i Technologie Kosmiczne\n\nInstytuty\n\nInstytut Elektroniki\n\nInstytut Telekomunikacji\n\nLaboratoria\n\nDecyzje Dziekana\n\nDecyzje dziekana 2025\n\nDecyzje dziekana 2024\n\nDecyzje dziekana 2023\n\nBiuro Administracyjne\n\nWydzia\u0142 Informatyki, Elektroniki i Telekomunikacji (WIEiT)\n jest jednym z kluczowych Wydzia\u0142\u00f3w w \nAkademii G\u00f3rniczo-Hutniczej w Krakowie\n z uwagi na wysok\u0105 aktywno\u015b\u0107 naukow\u0105 i badawcz\u0105 pracownik\u00f3w oraz ich osi\u0105gni\u0119cia naukowe i aplikacyjne, cieszy si\u0119 renom\u0105 oraz rozpoznawalno\u015bci\u0105 w kraju i zagranic\u0105.\nW wyniku oceny dzia\u0142alno\u015bci naukowej przeprowadzonej przez Ministerstwo Edukacji i Nauki dyscypliny naukowe uprawiane na Wydziale otrzyma\u0142y \nkategori\u0119 \u201eA\u201d\n za osi\u0105gni\u0119cia naukowe. Wydzia\u0142 posiada tak\u017ce \ncztery wyr\u00f3\u017cniaj\u0105ce oceny\n przyznane \nw 2019 r. przez Polsk\u0105 Komisj\u0119 Akredytacyjn\u0105 za szczeg\u00f3ln\u0105 \njako\u015b\u0107 kszta\u0142cenia\n na kierunkach: Informatyka, Teleinformatyka, Elektronika, Elektronika i Telekomunikacja (w j\u0119zyku polskim i j\u0119zyku angielskim). Stanowi to najlepsze potwierdzenie jego wyrazistego charakteru oraz silnej pozycji naukowej i dydaktycznej.\n\nBudynek Teleinformatyka B-9\nBudynek WIET C3 Informatyka\nBudynek WIET C3\nBudynek WIET D6\n\nCharakterystyka wydzia\u0142u\n\nKadr\u0119 naukowo dydaktyczn\u0105 stanowi \n13 profesor\u00f3w\n, \n28 profesor\u00f3w\n\nuczelni\n, \n57\u00a0adiunkt\u00f3w\n oraz \n24\n\u00a0asystent\u00f3w, tj. \u0142\u0105cznie\n\n122 os\u00f3b\n. S\u0105 to osoby, kt\u00f3re cechuje ciekawo\u015b\u0107, pasja badawcza, d\u0105\u017cenie do pog\u0142\u0119biania wiedzy i aktywne dzia\u0142anie.\nWydzia\u0142 Informatyki, Elektroniki i Telekomunikacji jest bardzo wysoko oceniany w skali mi\u0119dzynarodowej. Priorytetem jest kszta\u0142cenie, badania naukowe podstawowe i stosowane.\n\nWIEiT realizuje zadania poszerzania, doskonalenia i r\u00f3\u017cnicowania oferty dydaktycznej, umo\u017cliwiaj\u0105ce kszta\u0142cenie na \n6 kierunkach\n,\u00a0 w dw\u00f3ch dyscyplinach: \nInformatyki Technicznej i Telekomunikacji\n oraz \nAutomatyki, Elektroniki, Elektrotechniki i Technologii Kosmicznych.\nWizyt\u00f3wk\u0105 Wydzia\u0142u s\u0105 elitarne kierunki kszta\u0142cenia: \nElektronika\n, \nElektronika i Telekomunikacja \n(kierunek prowadzony r\u00f3wnie\u017c w j\u0119zyku angielskim) \nTeleinformatyka\n i \nCyberbezpiecze\u0144stwo\n. Prowadzimy tak\u017ce mi\u0119dzywydzia\u0142owy kierunek \nNowoczesne Technologie w Kryminalistyce\n.\u00a0\nProgramy kszta\u0142cenia powsta\u0142y jako odpowied\u017a na zapotrzebowanie przedsi\u0119biorstw i administracji publicznej na specjalist\u00f3w nowego rodzaju i s\u0105 regularnie aktualizowane w dialogu z otoczeniem spo\u0142ecznym i mi\u0119dzynarodowym \u015brodowiskiem IT. Ilo\u015b\u0107 student\u00f3w przypadaj\u0105cych na 1 pracownika dydaktycznego wynosi ok 13 os\u00f3b.\nSpo\u0142eczno\u015b\u0107 Wydzia\u0142u\n\ntworz\u0105 studenci, pracownicy naukowo-dydaktyczni, personel techniczny i administracyjny \u2013 osoby, kt\u00f3re wyr\u00f3\u017cnia ciekawo\u015b\u0107, d\u0105\u017cenie do pog\u0142\u0119biania wiedzy, pasja badawcza, dynamika i umiej\u0119tno\u015b\u0107 pracy w zespole. Te cechy s\u0105 \u017ar\u00f3d\u0142em potencja\u0142u naukowego i dydaktycznego. Nasi pracownicy to spo\u0142eczno\u015b\u0107 wyj\u0105tkowa i aktywna w obszarze nowoczesnych technologii informacyjnych.\n\nPotencja\u0142 badawczy\n\nWydzia\u0142\n posiada zdolno\u015b\u0107 organizacyjn\u0105 do podejmowania bada\u0144 podstawowych oraz stosowanych, w tym obejmuj\u0105cych badania przemys\u0142owe i prace rozwojowe prowadzone na potrzeby przedsi\u0119biorstw, instytucji pa\u0144stwowych oraz s\u0142u\u017cb dbaj\u0105cych o bezpiecze\u0144stwo i porz\u0105dek pa\u0144stwa.\nWydzia\u0142\n uczestniczy w projektach realizowanych samodzielnie i w konsorcjach wymagaj\u0105cych silnego wsparcia w zakresie planowania i realizacji projekt\u00f3w. Korzysta z najlepszych wzorc\u00f3w zarz\u0105dzania du\u017cymi i z\u0142o\u017conymi projektami.\nWydzia\u0142 w spos\u00f3b ci\u0105g\u0142y pozyskuje i realizuje projekty krajowe, mi\u0119dzynarodowe (naukowe, badawczo-rozwojowe i edukacyjne). Wska\u017anik aktywno\u015bci projektowej pracownik\u00f3w wynosi ok. 0,6 projektu na osob\u0119.\nPriorytet wydzia\u0142u\u00a0\nWydzia\u0142 Informatyki, Elektroniki i Telekomunikacji\n jest cz\u0119\u015bci\u0105 \nAGH\n \u2013 uczelni powo\u0142anej do poszerzania wiedzy oraz kszta\u0142cenia i wychowywania student\u00f3w. Zabiega o rozw\u00f3j student\u00f3w i kadry naukowo-dydaktycznej, kt\u00f3ra prowadzi badania naukowe zgodnie z zasadami swobody nauczania, pasji odkrywania, wolno\u015bci nauki i przekazywania prawdy w duchu poszanowania jednostki.\nWydzia\u0142 WIET uczy postawy odpowiedzialno\u015bci zawodowej, doskona\u0142o\u015bci naukowej, postawy obywatelskiej oraz odzwierciedla je w zachowaniu pracownik\u00f3w i student\u00f3w. Dbaj\u0105c o rozw\u00f3j kadry naukowo-dydaktycznej oraz student\u00f3w, s\u0142u\u017cy nauce, gospodarce i spo\u0142ecze\u0144stwu.\n\nHistoria\n\nPowstanie Wydzia\u0142u Informatyki Elektroniki i Telekomunikacji zosta\u0142o zainicjowane\u00a0 Zarz\u0105dzeniem nr 33/2011 JM Rektora AGH, prof. Antoniego Tajdusia z dnia 5 grudnia 2011. Wydzia\u0142 Informatyki, Elektroniki i Telekomunikacji jest jedn\u0105 z m\u0142odszych jednostek organizacyjnych naszej Uczelni, ale jego wysokie, czwarte miejsce w statutowym wykazie jednostek odzwierciedla d\u0142ugoletni\u0105 histori\u0119 bada\u0144 naukowych i kszta\u0142cenia student\u00f3w w obszarach wymienionych w jego nazwie. Wzmiankowana decyzja Rektora tworzy\u0142a z \u00f3wczesnego Wydzia\u0142u Elektrotechniki, Automatyki, Informatyki i Elektroniki (si\u0119gaj\u0105cego sw\u0105 histori\u0105 do roku 1952\u00a0 i nosz\u0105cego ci\u0105gu swej dzia\u0142alno\u015bci nazwy kolejno: W. Elektromechanicznego (1952-57), Elektrotechniki G\u00f3rniczej i Hutniczej (1957-75), Elektrotechniki, Automatyki i Elektroniki (1975-1998)) dwie nowe podstawowe jednostki organizacyjne \u2013 zgodnie z zarz\u0105dzeniem jednostka o roboczej nazwie \u201eWydzia\u0142 B\u201d powsta\u0107 mia\u0142a z po\u0142\u0105czenia istniej\u0105cych wewn\u0105trz EAIiE Katedr: Informatyki (kierowanej przez prof. Krzysztofa Zieli\u0144skiego), Elektroniki (pod kierownictwem prof. Stanis\u0142awa Kuty) oraz Telekomunikacji (kierownik prof. Andrzej Pach) \u2013 to w\u0142a\u015bnie \u201etriumwirat\u201d wymienionych z\u0142o\u017cy\u0142 Rektorowi wniosek, kt\u00f3ry zapocz\u0105tkowa\u0142 formalny proces konstytuowania si\u0119 nowego wydzia\u0142u. Profesor Andrzej Pach na mocy wspomnianego Zarz\u0105dzenia nr 33\u00a0 zosta\u0142 powo\u0142any na Kierownika Zespo\u0142u Organizacyjnego Wydzia\u0142u, kt\u00f3ry uchwa\u0142\u0105 Senatu AGH z 28 marca 2012 otrzyma\u0142 nazw\u0119 Wydzia\u0142u Informatyki, Elektroniki i Telekomunikacji.\nKa\u017cda z tworz\u0105cych Wydzia\u0142 katedr jest kontynuatork\u0105 dorobku naukowego i dydaktycznego wcze\u015bniej istniej\u0105cych jednostek \u2013 katedr, zak\u0142ad\u00f3w czy instytut\u00f3w, gdy\u017c struktura uczelni zmienia\u0142a si\u0119 w ci\u0105gu jej prawie stuletniej historii. Rodow\u00f3d wszystkich trzech si\u0119ga co najmniej do roku 1957, kiedy to w strukturze \u00f3wczesnego Wydzia\u0142u Elektrotechniki G\u00f3rniczej i Hutniczej powsta\u0142a Katedra Automatyki i Elektroniki Przemys\u0142owej z Zak\u0142adami: Elektroniki, Maszyn Cyfrowych i Analogowych oraz Automatyki i Telemechaniki. W latach siedemdziesi\u0105tych XX wieku zmieniono \u2013 zgodnie z krajowymi trendami \u2013 struktur\u0119 Uczelni na instytutow\u0105. Wtedy powsta\u0142 Instytut Elektroniki (1973 \u2013 pierwszy dyrektor doc. Zbigniew\u00a0 W\u0105sowicz), nieco p\u00f3\u017aniej Instytut Informatyki. O ile Instytut Elektroniki powsta\u0142 w wyniku podzia\u0142u istniej\u0105cych struktur, narodziny Instytutu Informatyki by\u0142y efektem fuzji grupy informatyk\u00f3w (m\u00f3wimy o czasach, kiedy ta dyscyplina naukowa dopiero si\u0119 rodzi\u0142a) zwi\u0105zanych z Instytutem Automatyki (prof. A. Go\u015bci\u0144ski i jego wsp\u00f3\u0142pracownicy) z analogicznym zespo\u0142em zwi\u0105zanym z Instytutem Fizyki (grupa prof. J. Mo\u015bci\u0144skiego). Pierwszym dyrektorem (1980) Instytutu Informatyki zosta\u0142 prof. Jacek Mo\u015bci\u0144ski, a prof. A. Go\u015bci\u0144ski \u2013 jego zast\u0119pc\u0105. W 1986 roku utworzono Katedr\u0119 Telekomunikacji (jej pierwszym kierownikiem by\u0142 prof. Antoni Pach) jako jednostk\u0119 pozainstytutow\u0105. Notabene w okresie pomi\u0119dzy 1969 a 1990 katedry by\u0142y w polskich uczelni rzadko\u015bci\u0105 i przez jaki\u015b czas od powstania Katedra Telekomunikacji by\u0142a jedyn\u0105 katedr\u0105 uniwersyteck\u0105/politechniczn\u0105 w Polsce.\nMniej wi\u0119cej od po\u0142owy lat siedemdziesi\u0105tych, datuj\u0105 si\u0119 te\u017c prowadzone w AGH studia dzienne i zaoczne na kierunkach Informatyka, Elektronika oraz Telekomunikacja (Elektronika jak i Telekomunikacja by\u0142y odr\u0119bnymi kierunkami kszta\u0142cenia do 1992 r., kiedy to decyzj\u0105 Ministra Szkolnictwa Wy\u017cszego po\u0142\u0105czono je w jeden kierunek studi\u00f3w Elektronika i Telekomunikacja).\nNa prze\u0142omie 2011 i 2012 r. zainicjowano otwarcie unikatowego kierunku kszta\u0142cenia \u2013 Teleinformatyka. Wniosek o otwarcie tego kierunku sk\u0142adany by\u0142 przez Katedr\u0119 Telekomunikacji jeszcze w strukturach WEAIiE, ale pierwsi rekrutowani na\u0144 studenci swoje indeksy odbierali ju\u017c z r\u0105k Dziekana Wydzia\u0142u Informatyki, Elektroniki i Telekomunikacji. Obecny Wydzia\u0142 Informatyki, Elektroniki i Telekomunikacji jest wi\u0119c bezpo\u015brednim kontynuatorem i spadkobierc\u0105 tradycji naukowych oraz dydaktycznych w wymienionych obszarach kszta\u0142cenia i bada\u0144 naukowych. Na podstawie Zarz\u0105dzenia nr 33 przej\u0105\u0142 ca\u0142o\u015b\u0107 zada\u0144 z obszaru kszta\u0142cenia i spraw studenckich dla wszystkich \u00f3wczesnych student\u00f3w kierunk\u00f3w Informatyka, Elektronika i Telekomunikacja oraz Teleinformatyka.\u00a0\u00a0 Przekazane zosta\u0142y tak\u017ce \u2013 decyzj\u0105 Centralnej Komisji do Spraw Stopni Naukowych i Tytu\u0142u Naukowego z dnia 28 maja 2012 \u2013 pe\u0142ne uprawnienia akademickie nadawania stopni naukowych doktora i doktora habilitowanego oraz wnioskowaniem o nadanie tytu\u0142u naukowego profesora we wszystkich dyscyplinach naukowych wyst\u0119puj\u0105cych w nazwie wydzia\u0142u.\n\nProces tworzenia Wydzia\u0142u, wyb\u00f3r w\u0142adz\n\nPod koniec kadencji 2008-2012 w\u0142adz akademickich, w zwi\u0105zku z wzmiankowanymi wy\u017cej decyzjami JM Rektora AGH i jej Senatu, wybory cia\u0142 kolegialnych i organ\u00f3w jednoosobowych odby\u0142y si\u0119 z uwzgl\u0119dnieniem zaplanowanej od 2012 struktury organizacyjnej Uczelni. Przedstawiciele za\u0142o\u017cycielskich katedr utworzyli Wydzia\u0142owe Kolegium Elektor\u00f3w a dr in\u017c. Witold Machowski zosta\u0142 jego przewodnicz\u0105cym. WKE na zebraniu wyborczym w dniu 19 kwietnia 2012\u00a0 powierzy\u0142o prof. Tadeuszowi Pisarkiewiczowi\u00a0 funkcj\u0119 pierwszego Dziekana Wydzia\u0142u Informatyki, Elektroniki i Telekomunikacji. Dziekan-elekt zosta\u0142 z dniem 25 kwietnia 2012 powo\u0142any przez Rektora na stanowisko Dyrektora Instytutu Informatyki, Elektroniki i Telekomunikacji \u2013 jednostki organizacyjnej stworzonej na Wydziale EAIiE na okres przej\u015bciowy i po\u0142\u0105czonej z Wydzia\u0142em IEiT z dniem 1 wrze\u015bnia 2012 na podstawie Zarz\u0105dzenia Rektora nr 24/2012 z 28 sierpnia 2012.\u00a0 Prof. Pisarkiewicz zaproponowa\u0142 te\u017c na funkcje swoich zast\u0119pc\u00f3w \u2013 prodziekan\u00f3w WIEiT prof. Katarzyn\u0119 Zakrzewsk\u0105 (Prodziekan ds. Nauki) oraz dra Marka Gaj\u0119ckiego i dra Andrzeja Staniszewskiego (Prodziekani ds. Kszta\u0142cenia). Wszystkie kandydatury prodziekan\u00f3w zosta\u0142y zaakceptowane przez Wydzia\u0142owe Kolegium Elektor\u00f3w w dniu 26 kwietnia 2012. R\u00f3wnolegle odby\u0142y si\u0119 wybory Rady Wydzia\u0142u i jego przedstawicieli do Senatu AGH (z urz\u0119du Dziekan oraz z wyboru \u2013 prof. A. Pach, prof. K. Zieli\u0144ski i dr W. Machowski). Ju\u017c po rozpocz\u0119ciu roku akademickiego 2012/13 Dziekan wyst\u0105pi\u0142 do Uczelnianej Komisji Wyborczej o wyra\u017cenie zgody na powo\u0142anie jeszcze jednego Prodziekana \u2013 ds. Og\u00f3lnych i po jej uzyskaniu zaproponowa\u0142 na to stanowisko prof. Grzegorza Dobrowolskiego. Wydzia\u0142owe Kolegium Elektor\u00f3w przyj\u0119\u0142o t\u0119 kandydatur\u0119 na zebraniu wyborczym w dniu 3 pa\u017adziernika 2012. Nad wszystkimi czynno\u015bciami wyborczymi piecz\u0119 mia\u0142a Wydzia\u0142owa Komisja Wyborcza pod przewodnictwem dra Janusza Majewskiego.\n\nWydzia\u0142 inauguruje dzia\u0142alno\u015b\u0107\n\nZ dniem 1 wrze\u015bnia 2012\n Wydzia\u0142 IEiT formalnie rozpocz\u0105\u0142 swoje funkcjonowanie pod zwierzchnictwem wybranych w\u0142adz. W mi\u0119dzyczasie rozstrzygni\u0119to te\u017c konkurs na stanowisko Dyrektora Administracyjnego nowej jednostki i organizatorem Biura Dziekana WIEiT oraz pierwsz\u0105\u00a0 Dyrektor Administracyjn\u0105 Wydzia\u0142u zosta\u0142a mgr in\u017c. Lidia Krawentek.\nW dniu 3 wrze\u015bnia 2012 odby\u0142o si\u0119 pierwsze posiedzenie kolegium dzieka\u0144skiego.\nDzie\u0144 6 wrze\u015bnia 2012 jest kamieniem milowym naszej historii \u2013 odby\u0142o si\u0119 wtedy uroczyste inauguracyjne posiedzenie Rady Wydzia\u0142u, kt\u00f3re zaszczycili swoj\u0105 obecno\u015bci\u0105 dostojni go\u015bcie: JM Rektor AGH prof. T. S\u0142omka, prorektorzy prof. Tomasz Szmuc i prof. Miros\u0142aw Karbowniczek, Kwestor mgr Maria \u015alizie\u0144 oraz prof. Antoni Cie\u015bla jako dziekan bratniego Wydzia\u0142u Elektrotechniki, Automatyki Informatyki i In\u017cynierii Biomedycznej.\n\nNa AGH powstaje 17. Wydzia\u0142\n\nW dniu 1. pa\u017adziernika 2023 r. nast\u0105pi\u0142o wyodr\u0119bnienie ze struktur Wydzia\u0142u Informatyki, Elektroniki i Telekomunikacji nowego Wydzia\u0142u \u2013 Wydzia\u0142u Informatyki przy zachowaniu ci\u0105g\u0142o\u015bci procesu dydaktycznego i bada\u0144 prowadzonych w ramach WIEiT.\n\nBudynek WIET D6\nBudynek Teleinformatyka B-9\nBudynek WIET C3 Informatyka\nBudynek WIET C3", "metadata": {"url": "https://iet.agh.edu.pl/historia-wydzialu/", "title": "Historia wydzia\u0142u | Wydzia\u0142 IET", "depth": 3, "duplicate": false, "content_hash": "8b76e8ee5e5461bbf63f3b2507ab52f2", "word_count": 1516, "headings": [{"level": 3, "text": "Historia wydzia\u0142u"}, {"level": 3, "text": "Charakterystyka wydzia\u0142u"}, {"level": 3, "text": "Potencja\u0142 badawczy"}, {"level": 3, "text": "Historia"}, {"level": 3, "text": "Proces tworzenia Wydzia\u0142u, wyb\u00f3r w\u0142adz"}, {"level": 3, "text": "Wydzia\u0142 inauguruje dzia\u0142alno\u015b\u0107"}, {"level": 3, "text": "Na AGH powstaje 17. Wydzia\u0142"}]}}