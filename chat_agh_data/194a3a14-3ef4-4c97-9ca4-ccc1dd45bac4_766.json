{"content": "#  W\u0142adze rektorskie -- Serwis Akademii G\u00f3rniczo-Hutniczej \n\nURL: https://agh.edu.pl/o-agh/wladze/wladze-rektorskie\nCrawled: 2025-03-19 21:07:02\n\nSkip to content \u2193\n\n W\u0142adze rektorskie \n\nAkademia G\u00f3rniczo-Hutnicza im. Stanis\u0142awa Staszica w Krakowie\n al. Mickiewicza 30, 30-059 Krak\u00f3w\n bud. A-0, pok. 108\n\nT: +48 12 617 20 02\n F: +48 12 633 46 72\n E: \nrektor(at)agh.edu.pl\n\n Zakres zada\u0144 Rektora AGH \n\nzarz\u0105dzanie uczelni\u0105,\n\nprzygotowanie projektu statutu i ewentualnych zmian w statucie oraz projektu strategii uczelni,\n\nsk\u0142adanie sprawozdania z realizacji strategii uczelni,\n\nwykonywanie czynno\u015bci z zakresu prawa pracy,\n\ntworzenie, przekszta\u0142canie i likwidowanie szk\u00f3\u0142 doktorskich po zaopiniowaniu przez Senat,\n\npowo\u0142ywanie i odwo\u0142ywanie rzecznik\u00f3w dyscyplinarnych pracownik\u00f3w, student\u00f3w i doktorant\u00f3w,\n\nwydawanie decyzji administracyjnych w sprawach wskazanych w Ustawie,\n\npowo\u0142ywanie os\u00f3b do pe\u0142nienia funkcji kierowniczych w uczelni i ich odwo\u0142ywanie,\n\nprowadzenie polityki kadrowej w uczelni,\n\nprowadzenie gospodarki finansowej uczelni,\n\nzapewnienie wykonywania przepis\u00f3w obowi\u0105zuj\u0105cych w uczelni,\n\nnadawanie regulaminu organizacyjnego, kt\u00f3ry okre\u015bla struktur\u0119 organizacyjn\u0105 uczelni oraz podzia\u0142 zada\u0144 w ramach tej struktury, a tak\u017ce organizacj\u0119 oraz zasady dzia\u0142ania administracji uczelni,\n\ntworzenie, przekszta\u0142canie i znoszenie studi\u00f3w na okre\u015blonym kierunku, poziomie i profilu,\n\npodejmowanie decyzji dotycz\u0105cych rekrutacji na studia oraz prowadzenia przez uczelni\u0119 kszta\u0142cenia, we wszystkich formach, w zakresie nie zastrze\u017conym dla Senatu,\n\npodejmowanie decyzji dotycz\u0105cych spraw studenckich oraz spraw doktoranckich, w zakresie niezastrze\u017conym dla Senatu.\n\n Biogram \n\nProf. dr hab. in\u017c. Jerzy Lis z AGH zwi\u0105zany jest od 1973 r., kiedy rozpocz\u0105\u0142 studia na Wydziale In\u017cynierii Materia\u0142owej i Ceramiki na kierunku In\u017cynieria Materia\u0142owa. Stopie\u0144 doktora nauk technicznych w dyscyplinie in\u017cynieria materia\u0142owa uzyska\u0142 w 1986 r., doktora habilitowanego w 1995 r., za\u015b tytu\u0142 profesora nauk technicznych w 2000 r. W AGH pracuje od 1978 r. Przez 10 lat kierowa\u0142 Katedr\u0105 Technologii Ceramiki i Materia\u0142\u00f3w Ogniotrwa\u0142ych na WIMiC. \u0141\u0105cznie przez cztery kadencje pe\u0142ni\u0142 funkcj\u0119 prodziekana, a nast\u0119pnie dziekana swojego macierzystego wydzia\u0142u. Przez trzy kadencje by\u0142 Prorektorem ds. Wsp\u00f3\u0142pracy AGH. Od 2020 r. pe\u0142ni urz\u0105d Rektora AGH.\n\nW 1989 r. wyjecha\u0142 do Stan\u00f3w Zjednoczonych, gdzie do 1991 r. by\u0142 pracownikiem naukowym w State University of New York w Buffalo. Odby\u0142 tak\u017ce kr\u00f3tsze sta\u017ce zagraniczne i by\u0142 zapraszany na cykle wyk\u0142ad\u00f3w m.in. w: TU Bergakademie Freiberg (Niemcy), TU Clausthal (Niemcy), TU M\u00fcnster (Niemcy), RWTH Aachen University (Niemcy), ENSCI Limoges (Francja), Osaka University (Japonia), Hokkaido University (Japonia), Alfred University (USA), University of British Columbia (Kanada), Universidad Panamericana (Meksyk), Samara University (Rosja), Institute of Structural Macrokinetics and Materials Scienc, Russian Academy of Sciences (Rosja).\n\nW dzia\u0142alno\u015bci badawczej prof. Jerzy Lis specjalizuje si\u0119 w in\u017cynierii materia\u0142owej oraz technologii chemicznej, zw\u0142aszcza w: technologii otrzymywania zaawansowanych i klasycznych tworzyw ceramicznych, specjalnych technikach syntezy materia\u0142\u00f3w ceramicznych, badaniu w\u0142a\u015bciwo\u015bci ceramiki i kompozyt\u00f3w oraz ich zastosowaniu. Jest cz\u0142onkiem rzeczywistym Polskiej Akademii Nauk. Przez dwie kadencje by\u0142 cz\u0142onkiem Prezydium Oddzia\u0142u Krakowskiego PAN. Nale\u017cy do Polskiego Towarzystwa Ceramicznego i Polskiego Towarzystwa Mikroskopii Elektronowej.\u00a0\n\nJego dorobek naukowy obejmuje oko\u0142o 400 publikacji, sze\u015b\u0107 ksi\u0105\u017cek, 180 referat\u00f3w wyg\u0142oszonych na konferencjach (125 mi\u0119dzynarodowych) oraz 18 patent\u00f3w. Jest promotorem 15 obronionych i dw\u00f3ch rozpocz\u0119tych prac doktorskich, a tak\u017ce ponad 100 prac magisterskich i in\u017cynierskich. By\u0142 i jest kierownikiem 12 projekt\u00f3w badawczych KBN i MNiSW (pi\u0119\u0107 promotorskich), g\u0142\u00f3wnym wykonawc\u0105 16 innych projekt\u00f3w krajowych i trzech mi\u0119dzynarodowych, kierownikiem pi\u0119ciu prac w ramach dzia\u0142alno\u015bci statutowej AGH oraz licznych projekt\u00f3w badawczych zleconych przez zak\u0142ady przemys\u0142owe. By\u0142 przewodnicz\u0105cym Rady Nadzorczej Krakowskiego Centrum Innowacyjnych Technologii INNOAGH, a obecnie jest wiceprzewodnicz\u0105cym Rady Nadzorczej Krakowskiego Parku Technologicznego.\n\nProfesor zasiada w zagranicznych gremiach naukowych. W 2002 r. zosta\u0142 powo\u0142any do presti\u017cowej The World Academy of Ceramic. Jest cz\u0142onkiem The American Ceramic Society, The International Society of SHS, a tak\u017ce komitet\u00f3w redakcyjnych mi\u0119dzynarodowych czasopism \u201eThe International Journal of SHS\u201d oraz \u201eCeramics International\u201d. Jest r\u00f3wnie\u017c laureatem presti\u017cowych mi\u0119dzynarodowych wyr\u00f3\u017cnie\u0144 za osi\u0105gni\u0119cia naukowe m.in. Fellow of the American Ceramic Society, Fellow of the European Ceramic Society oraz The Brigde Award of the American Ceramic Society. Zosta\u0142 wyr\u00f3\u017cniony tytu\u0142em Profesora Honorowego przez Uniwersytet w Szymkencie (Kazachstan) oraz Uniwersytet Nafty i Gazu w Iwano-Frankivsku (Ukraina).\n\nObecnie jest cz\u0142onkiem Komitetu Nauki o Materia\u0142ach i Metalurgii PAN (pe\u0142ni\u0105c przez dwie kadencje funkcj\u0119 wiceprzewodnicz\u0105cego), Komitetu In\u017cynierii Wodnej i L\u0105dowej PAN, Komisji Nauk Ceramicznych przy Oddziale PAN w Krakowie i wiceprzewodnicz\u0105cym Komisji Nauk Technicznych PAU. Pe\u0142ni\u0142 przez dwie kadencje funkcj\u0119 prezesa Polskiego Towarzystwa Materia\u0142oznawczego. By\u0142 cz\u0142onkiem Centralnej Komisji ds. Stopni i Tytu\u0142\u00f3w Naukowych i przewodnicz\u0105cym Sekcji Ceramiki Szlachetnej Polskiego Towarzystwa Ceramicznego. Jest cz\u0142onkiem komitet\u00f3w redakcyjnych krajowych czasopism: \u201eMaterials Science Poland\u201d, \u201eArchiwum Nauki o Materia\u0142ach\u201d, \u201eIn\u017cynieria Materia\u0142owa\u201d, \u201eMateria\u0142y Ceramiczne\u201d i \u201eCeramika \u2013 Biuletyn Komisji Nauk Ceramicznych PAN\u201d. Jest cz\u0142onkiem rad naukowych: Instytutu Metalurgii i In\u017cynierii Materia\u0142owej PAN oraz Instytutu Katalizy i Fizykochemii Powierzchni PAN, a tak\u017ce przewodnicz\u0105cym Rady\u00a0Instytutu Sieci Badawczej \u0141ukasiewicz \u2013 Instytutu Ceramiki i Materia\u0142\u00f3w Budowlanych.\u00a0By\u0142 r\u00f3wnie\u017c przewodnicz\u0105cym Komisji ds. Wsp\u00f3\u0142pracy Mi\u0119dzynarodowej Konferencji Rektor\u00f3w Akademickich Szk\u00f3\u0142 Polskich w kadencji 2020\u20132024 oraz cz\u0142onkiem Prezydium Konferencji Rektor\u00f3w Akademickich Szk\u00f3\u0142 Polskich.\u00a0Od 2024 r. jest wiceprzewodnicz\u0105cym KRASP. Pe\u0142ni\u0142 r\u00f3wnie\u017c funkcj\u0119 zast\u0119pcy przewodnicz\u0105cego Konferencji Rektor\u00f3w Polskich Uczelni Technicznych w kadencji 2020\u20132024. Jest wiceprzewodnicz\u0105cym Kolegium Rektor\u00f3w Szk\u00f3\u0142 Wy\u017cszych Krakowa.\n\nW 2019 r. zosta\u0142 odznaczony Krzy\u017cem Kawalerskim Orderu Odrodzenia Polski. Otrzyma\u0142 Br\u0105zowy Krzy\u017c Zas\u0142ugi i Medal Komisji Edukacji Narodowej. Jest laureatem Nagrody Ministra Edukacji Narodowej, Nagrody Przewodnicz\u0105cego IV Wydzia\u0142u PAN. Za dzia\u0142alno\u015b\u0107 naukowo-wynalazcz\u0105 zosta\u0142 uhonorowany medalem im. Tadeusza Sendzimira, kt\u00f3ry przyznawany jest przez Stowarzyszenie Polskich Wynalazc\u00f3w i Racjonalizator\u00f3w, oraz tytu\u0142em Z\u0142oty In\u017cynier 2016 i Diamentowy In\u017cynier 2024 \u201ePrzegl\u0105du Technicznego\u201d i NOT. W 2023 r. otrzyma\u0142 Z\u0142oty Medal Honorowy za Zas\u0142ugi dla Wojew\u00f3dztwa Ma\u0142opolskiego. Profesor otrzyma\u0142 r\u00f3wnie\u017c medal Cracoviae Merenti za zas\u0142ugi dla miasta Krakowa, wyr\u00f3\u017cnienia Zas\u0142u\u017cony dla Budownictwa i Zas\u0142u\u017cony dla Przemys\u0142u Materia\u0142\u00f3w Budowlanych, odznak\u0119 honorow\u0105 \u201eZas\u0142u\u017cony dla Bezpiecze\u0144stwa w G\u00f3rnictwie\u201d oraz wiele nagr\u00f3d za dzia\u0142alno\u015b\u0107 na rzecz uczelni, zak\u0142ad\u00f3w i stowarzysze\u0144.\n\n(aktualizacja biogramu: wrzesie\u0144 2024 r.)\n\nAkademia G\u00f3rniczo-Hutnicza im. Stanis\u0142awa Staszica w Krakowie\n al. Mickiewicza 30, 30-059 Krak\u00f3w\n bud. A-0, pok. 103\n\nT: +48 12 617 20 07\n T: +48 12 633 96 24\n F: +48 12 423 35 70\n E: \nprorektor.nauka(at)agh.edu.pl\n\n Obszary dzia\u0142alno\u015bci uczelni powierzone nadzorowi i koordynacji Prorektora ds. Nauki \n\npolityka uczelni w zakresie bada\u0144 naukowych,\n\nkszta\u0142cenie doktorant\u00f3w,\n\npolityka wydawnicza,\n\ndzia\u0142alno\u015b\u0107 biblioteczna,\n\nkonferencje naukowe,\n\ninfrastruktura naukowo-badawcza,\n\newaluacja nauki \u2013 dyscypliny naukowe,\n\nrozw\u00f3j kadry akademickiej, nadawanie stopni naukowych,\n\ndzia\u0142alno\u015b\u0107 organizacyjna Pionu Nauki,\n\nnadz\u00f3r nad programem Inicjatywa Doskona\u0142o\u015bci Uczelnia Badawcza,\n\nnadz\u00f3r nad Szko\u0142\u0105 Doktorsk\u0105 AGH.\n\n Biogram \n\nZainteresowania naukowe prof. Marka Gorgonia obejmuj\u0105 obszary automatyki, robotyki, elektroniki i informatyki technicznej. G\u0142\u00f3wny w\u0105tek jego prac koncepcyjnych i eksperymentalnych wi\u0105\u017ce si\u0119 z opracowaniem i konstruowaniem system\u00f3w wizyjnych, kt\u00f3re potrafi\u0105 bardzo szybko analizowa\u0107 dane dostarczane z kamer, dzi\u0119ki zastosowaniu do ich budowy bardzo nowoczesnych uk\u0142ad\u00f3w elektronicznych tzw. uk\u0142ad\u00f3w reprogramowalnych FPGA (ang.\n Field Programmable Gate Array\n) i wykorzystaniu algorytm\u00f3w sztucznej inteligencji. Jest autorem dw\u00f3ch monografii i ponad 100 publikacji naukowych, wypromowa\u0142 czterech doktor\u00f3w. Kieruje zespo\u0142em naukowym Laboratorium System\u00f3w Wizyjnych. Wsp\u00f3\u0142organizowa\u0142 wsp\u00f3\u0142prac\u0119 pomi\u0119dzy AGH a ALICE \u2013 jedn\u0105 z g\u0142\u00f3wnych grup badawczych CERN \u2013 i mia\u0142 znacz\u0105cy udzia\u0142 w uzyskaniu przez AGH pe\u0142nego cz\u0142onkostwa w tej grupie.\n\nProf. Marek Gorgo\u0144 realizuje pasje naukowe od 1986 r., gdy w trakcie studi\u00f3w wy\u017cszych na Wydziale Elektroniki, Automatyki i Elektrotechniki w Akademii G\u00f3rniczo-Hutniczej rozpocz\u0105\u0142 wsp\u00f3\u0142prac\u0119 z zespo\u0142em Laboratorium Biocybernetyki w Katedrze Automatyki. Trzydzie\u015bci lat p\u00f3\u017aniej, w roku 2016, obj\u0105\u0142 funkcj\u0119 Kierownika Katedry Automatyki i Robotyki. W latach 2012\u20132020 by\u0142 cz\u0142onkiem Senatu AGH. W kadencji 2016\u20132020 pe\u0142ni\u0142 funkcj\u0119 Przewodnicz\u0105cego Komisji ds. Statutowo-Regulaminowych oraz by\u0142 cz\u0142onkiem w\u0142adz akademickich AGH.\n\nWielkim wsparciem jest dla niego rodzina \u2013 \u017cona i dw\u00f3jka doros\u0142ych ju\u017c dzieci. Przez wiele lat aktywny spo\u0142ecznie: w ruchu harcerskim, turystycznym i sportowym. Je\u017adzi na nartach, \u017cegluje i uprawia turystyk\u0119 g\u00f3rsk\u0105.\n\n(aktualizacja: wrzesie\u0144 2024 r.)\n\nAkademia G\u00f3rniczo-Hutnicza im. Stanis\u0142awa Staszica w Krakowie\n al. Mickiewicza 30, 30-059 Krak\u00f3w\n bud. A-0, pok. 110\n\nT: +48 12 617 20 40\n T: +48 12 633 03 74\n F: +48 12 633 41 99\n E: \nprorektor.wspolpraca(at)agh.edu.p\nl\n\n Obszary dzia\u0142alno\u015bci uczelni powierzone nadzorowi i koordynacji Prorektora ds. Wsp\u00f3\u0142pracy \n\nwsp\u00f3\u0142praca mi\u0119dzynarodowa,\n\nwsp\u00f3\u0142praca krajowa,\n\ndzia\u0142alno\u015b\u0107 badawczo-rozwojowa i innowacyjna,\n\npozyskiwanie \u015brodk\u00f3w finansowych na dzia\u0142alno\u015b\u0107 badawczo-rozwojow\u0105, innowacyjn\u0105, edukacyjn\u0105,\n\nkoordynacja przedsi\u0119biorczo\u015bci akademickiej,\n\ntransfer wiedzy i technologii,\n\nzarz\u0105dzanie przys\u0142uguj\u0105cymi uczelni prawami w\u0142asno\u015bci intelektualnej oraz udzia\u0142ami w sp\u00f3\u0142kach prawa handlowego,\n\ndzia\u0142alno\u015b\u0107 organizacyjna Pionu Wsp\u00f3\u0142pracy.\n\n Biogram \n\nZainteresowania naukowe i prowadzone przez prof. Rafa\u0142a Wi\u015bniowskiego badania s\u0105 zwi\u0105zane z techniczno-technologicznymi problemami wykonywania otwor\u00f3w kierunkowych dla potrzeb g\u00f3rnictwa, in\u017cynierii naftowej, ochrony \u015brodowiska, in\u017cynierii \u015brodowiska i energetyki. Profesor by\u0142 kierownikiem i wykonawc\u0105 o\u015bmiu grant\u00f3w. Jest autorem ponad 300 artyku\u0142\u00f3w i referat\u00f3w, 10 monografii, 11 fragment\u00f3w ksi\u0105\u017cek. Jest r\u00f3wnie\u017c wsp\u00f3\u0142autorem ponad 100 opracowa\u0144 i ekspertyz wykonanych dla przemys\u0142u i jednostek administracji pa\u0144stwowej.\n\nProf. Rafa\u0142 Wi\u015bniowski ca\u0142\u0105 sw\u0105 dzia\u0142alno\u015b\u0107 dydaktyczn\u0105 i naukowo-badawcz\u0105 zwi\u0105za\u0142 z AGH. Na uczelni pe\u0142ni\u0142 m.in. funkcj\u0119 kierownika Katedry Wiertnictwa i Geoin\u017cynierii, Dziekana Wydzia\u0142u Wiertnictwa, Nafty i Gazu, przewodnicz\u0105cego Rady Dyscypliny In\u017cynieria \u015arodowiska, G\u00f3rnictwo i Energetyka. By\u0142 aktywnym cz\u0142onkiem Senatu AGH, dzia\u0142aj\u0105c w komisjach bud\u017cetowej i pracowniczej. Z aktywno\u015bci pozauczelnianych wymieni\u0107 nale\u017cy funkcje Przewodnicz\u0105cego Komitetu G\u00f3rnictwa PAN oraz Prezesa Stowarzyszenia In\u017cynier\u00f3w Przemys\u0142u Naftowego i Gazowniczego NOT.\n\nProfesor jest szcz\u0119\u015bliwym m\u0119\u017cem i ojcem doros\u0142ej c\u00f3rki.\n\n(aktualizacja biogramu: wrzesie\u0144 2024 r.)\n\nAkademia G\u00f3rniczo-Hutnicza im. Stanis\u0142awa Staszica w Krakowie\n al. Mickiewicza 30, 30-059 Krak\u00f3w\n bud. A-0, pok. 102\n\nT: + 48 12 617 20 06\n E: \nprorektor.ksztalcenie(at)agh.edu.p\nl\n\n Obszary dzia\u0142alno\u015bci uczelni powierzone nadzorowi i koordynacji Prorektora AGH ds. Kszta\u0142cenia \n\nproces kszta\u0142cenia,\n\nrekrutacja,\n\nstudia podyplomowe i pozosta\u0142e formy kszta\u0142cenia,\n\ndzia\u0142alno\u015b\u0107 organizacyjna Pionu Kszta\u0142cenia,\n\nnadz\u00f3r nad Studium J\u0119zyk\u00f3w Obcych.\n\n Biogram \n\nPrace badawcze prof. Krzysztofa Mendroka s\u0105 zwi\u0105zane z dyscyplin\u0105 in\u017cynieria mechaniczna. Jego zainteresowania naukowe koncentruj\u0105 si\u0119 na dynamice uk\u0142ad\u00f3w mechanicznych i mechatronicznych, w tym na wykorzystaniu metod wibracyjnych do wykrywania uszkodze\u0144 i identyfikacji obci\u0105\u017ce\u0144. Zajmuje si\u0119 rozwojem uk\u0142ad\u00f3w monitorowania stanu konstrukcji, a tak\u017ce zastosowaniem r\u00f3\u017cnych system\u00f3w sterowania strukturami i uk\u0142adami mechanicznymi. W tym zakresie stara si\u0119 stosowa\u0107 nowoczesne narz\u0119dzia: pomiary realizowane metodami bezkontaktowymi (szybkimi kamerami b\u0105d\u017a laserami) czy algorytmy sztucznej inteligencji. Jest autorem b\u0105d\u017a wsp\u00f3\u0142autorem czterech monografii i ponad 130 publikacji naukowych. Kierowa\u0142 kilkoma projektami badawczymi i edukacyjnymi w tym mi\u0119dzynarodowymi. Jest tak\u017ce autorem lub wsp\u00f3\u0142autorem kilkudziesi\u0119ciu ekspertyz wykonywanych na zlecenie przemys\u0142u.\n\nSwoj\u0105 dzia\u0142alno\u015b\u0107 zawodow\u0105 od pocz\u0105tku zwi\u0105za\u0142 z AGH, gdzie w 2003 r. zosta\u0142 zatrudniony na stanowisku asystenta w Katedrze Robotyki i Dynamiki Maszyn. Wraz z rozwojem kariery naukowej pe\u0142ni\u0142 m.in. funkcje: zast\u0119pcy kierownika Katedry Robotyki i Mechatroniki, Prodziekana ds. studenckich, a nast\u0119pnie Dziekana Wydzia\u0142u In\u017cynierii Mechanicznej i Robotyki, przewodnicz\u0105cego Rady Dyscypliny In\u017cynieria Mechaniczna. By\u0142 cz\u0142onkiem lub przewodnicz\u0105cym wielu komisji i zespo\u0142\u00f3w na szczeblu wydzia\u0142u i uczelni. Jest cz\u0142onkiem Zarz\u0105du Polskiego Towarzystwa Diagnostyki Technicznej i cz\u0142onkiem Komitetu Budowy Maszyn PAN.\n\nWsparciem dla profesora jest rodzina \u2013 \u017cona oraz dw\u00f3ch syn\u00f3w. Prywatnie interesuje si\u0119 histori\u0105, muzyk\u0105 i sportem. Jego najwi\u0119ksz\u0105 pasj\u0105 jest jednak motoryzacja.\n\n(wrzesie\u0144 2024 r.)\n\nAkademia G\u00f3rniczo-Hutnicza im. Stanis\u0142awa Staszica w Krakowie\n al. Mickiewicza 30, 30-059 Krak\u00f3w\n bud. A-0, pok. 102\n\nT: +48 12 617 20 10\n E: \nprorektor.studenci(at)agh.edu.pl\n\n Obszary dzia\u0142alno\u015bci uczelni powierzone nadzorowi i koordynacji Prorektora ds. Studenckich \n\npomoc materialna dla student\u00f3w,\n\ndzia\u0142alno\u015b\u0107 samorz\u0105dowa, naukowa, kulturalna i sportowa student\u00f3w,\n\nmonitoring los\u00f3w absolwent\u00f3w, doradztwo zawodowe i po\u015brednictwo pracy dla student\u00f3w i absolwent\u00f3w AGH,\n\nsprawy wychowawcze i dyscyplinarne student\u00f3w,\n\nsprawy os\u00f3b z niepe\u0142nosprawno\u015bciami,\n\ndzia\u0142alno\u015b\u0107 organizacyjna Pionu Spraw Studenckich,\n\nnadz\u00f3r nad Miasteczkiem Studenckim,\n\nnadz\u00f3r nad Studium Wychowania Fizycznego i Sportu.\n\n Biogram \n\nProf. Rafa\u0142 Da\u0144ko prowadzi prace naukowe w dyscyplinie in\u017cynieria materia\u0142owa. Specjalizuje si\u0119 w zagadnieniach teorii, konstrukcji i pomiar\u00f3w maszyn odlewniczych w kontek\u015bcie wytwarzania element\u00f3w maszyn metodami odlewniczymi i przyrostowymi. Wa\u017cnym elementem dzia\u0142alno\u015bci naukowej Profesora s\u0105 prace zwi\u0105zane z oddzia\u0142ywaniem technologii odlewnictwa na otoczenie i recykling materia\u0142\u00f3w. Jest autorem lub wsp\u00f3\u0142autorem ponad 350 prac naukowych, raport\u00f3w z bada\u0144 naukowych, w tym r\u00f3wnie\u017c o\u015bmiu monografii oraz 10 patent\u00f3w.\n\nOd pocz\u0105tku swojej kariery naukowej jest zwi\u0105zany z Wydzia\u0142em Odlewnictwa, gdzie od roku 2010 pe\u0142ni\u0142 funkcj\u0119 kierownika Pracowni Maszyn Odlewniczych i Konstrukcji Odlew\u00f3w. W latach 2016\u20132020 by\u0142 Dziekanem wydzia\u0142u. Jest prezesem Stowarzyszenia Technicznego Odlewnik\u00f3w Polskich oraz wiceprezydentem \u015awiatowej Organizacji Odlewniczej. Aktywnie wsp\u00f3\u0142pracuje z krajowymi i zagranicznymi jednostkami badawczymi. Jest przewodnicz\u0105cym Rady Naukowej Sieci Badawczej \u0141ukasiewicza \u2013 Instytut Metali Nie\u017celaznych. W dzia\u0142alno\u015bci dydaktycznej du\u017c\u0105 rol\u0119 przywi\u0105zuje do wdra\u017cania student\u00f3w do innowacyjnych technologii, kreatywno\u015bci i samodzielno\u015bci w dzia\u0142aniu.\n\nJest \u017conaty. Ma dwoje dzieci \u2013 syna i c\u00f3rk\u0119. W czasie wolnym czynnie uprawia narciarstwo, turystyk\u0119 g\u00f3rsk\u0105 i rowerow\u0105. Znajduje te\u017c czas na sta\u0142e i wierne kibicowanie krakowskim oraz polskim sportowcom.\n\n(aktualizacja biogramu: wrzesie\u0144 2024 r.)\n\nAkademia G\u00f3rniczo-Hutnicza im. Stanis\u0142awa Staszica w Krakowie\n al. Mickiewicza 30, 30-059 Krak\u00f3w\n bud. A-0, pok. 105\n\nT:\u00a0+48 12 617 20 05\u00a0\n F: +48 12 423 37 62\n E:\u00a0\nprorektor.ogolne(at)agh.edu.pl\n\n Obszary dzia\u0142alno\u015bci uczelni powierzone nadzorowi i koordynacji Prorektora ds. Og\u00f3lnych \n\npolityka kadrowa i p\u0142acowa uczelni,\n\nnagrody i odznaczenia dla pracownik\u00f3w,\n\npolityka socjalno-bytowa w odniesieniu do pracownik\u00f3w i emeryt\u00f3w AGH,\n\nwsp\u00f3\u0142praca ze zwi\u0105zkami zawodowymi,\n\nzasady tworzenia bud\u017cetu uczelni, w zakresie ustalonym przez Rektora,\n\ndzia\u0142alno\u015b\u0107 organizacyjna Pionu Og\u00f3lnego.\n\n Biogram \n\nProf. Tadeusz Telejko zajmuje si\u0119 przede wszystkim problemami wymiany ciep\u0142a i jej modelowania, w szczeg\u00f3lno\u015bci w wysokotemperaturowych procesach przemys\u0142owych. Jest autorem lub wsp\u00f3\u0142autorem czterech ksi\u0105\u017cek oraz ok. 150 publikacji naukowych zamieszczonych w renomowanych czasopismach krajowych i zagranicznych, a tak\u017ce recenzowanych materia\u0142ach konferencyjnych. By\u0142 kierownikiem lub wykonawc\u0105 kilkudziesi\u0119ciu prac naukowo-badawczych.\n\nCa\u0142e zawodowe \u017cycie jest zwi\u0105zany z Akademi\u0105 G\u00f3rniczo-Hutnicz\u0105 i Wydzia\u0142em In\u017cynierii Metali i Informatyki Przemys\u0142owej. By\u0142 kierownikiem Katedry Techniki Cieplnej i Ochrony \u015arodowiska. W latach 2008\u20132012 pe\u0142ni\u0142 funkcj\u0119 Prodziekana ds. Bada\u0144 Naukowych i Finans\u00f3w, a w kadencjach 2012\u20132016 i 2016\u20132020 \u2013 dziekana wydzia\u0142u. W latach 2020\u20132024 pe\u0142ni\u0142 funkcj\u0119 Prorektora AGH ds. Og\u00f3lnych.\n\nBy\u0142 tak\u017ce przewodnicz\u0105cym Rady Dyscypliny In\u017cynieria Materia\u0142owa w AGH. W latach 2013\u20132016 by\u0142 cz\u0142onkiem Rady Naukowej Akademickiego Centrum Materia\u0142\u00f3w i Nanotechnologii AGH, a w latach 2016\u20132020 cz\u0142onkiem Komitetu Metalurgii PAN, cz\u0142onkiem Prezydium Rady Naukowej Instytutu Metalurgii \u017belaza w Gliwicach, cz\u0142onkiem Rady Naukowej Instytutu Obr\u00f3bki Plastycznej w Poznaniu. Promotor czterech prac doktorskich oraz kilkudziesi\u0119ciu prac in\u017cynierskich i magisterskich.\n\nBy\u0142 cz\u0142onkiem Krakowskiej Rady Konsultacyjnej dzia\u0142aj\u0105cej przy Prezydencie Miasta Krakowa. Przewodniczy\u0142 Radzie Programowej ds. Energetyki Cieplnej Miasta Krakowa, dzia\u0142aj\u0105cej przy Prezydencie Miasta Krakowa w latach 2007-2011 r., a nast\u0119pnie Radzie Programowej ds. Zarz\u0105dzania Energi\u0105 Miasta Krakowa.\n\nCzas wolny sp\u0119dza z wnuczkami oraz podr\u00f3\u017cuje.\n\n(aktualizacja: wrzesie\u0144 2024 r.)\n\nStopka\n\nW\u0142adze\n\nWydzia\u0142y, szko\u0142a doktorska, jednostki\n\nFakty i liczby\n\nHistoria i tradycja\n\nOferta badawcza\n\nOferta dla biznesu\n\nSpo\u0142eczna odpowiedzialno\u015b\u0107\n\nStudia\n\nKierunki studi\u00f3w\n\nStudia podyplomowe\n\nKursy i szkolenia\n\nOpen AGH \u2013 Otwarte Zasoby Edukacyjne\n\nBaza Danych o Autorach i Publikacjach AGH\n\nBiuletyn Informacji Publicznej\n\nZam\u00f3wienia publiczne\n\nFinansowanie z bud\u017cetu pa\u0144stwa\n\nOferty pracy\n\nDla medi\u00f3w\n\nPatronaty\n\nSklep Internetowy AGH\n\nKontakt\n\nSpis pracownik\u00f3w\n\nOchrona danych osobowych\n\nR\u00f3wno\u015b\u0107 w AGH\n\nDeklaracja dost\u0119pno\u015bci\n\nCyberbezpiecze\u0144stwo\n\nPoczta AGH\n\nMapa strony\n\nBack", "metadata": {"url": "https://agh.edu.pl/o-agh/wladze/wladze-rektorskie", "title": " W\u0142adze rektorskie -- Serwis Akademii G\u00f3rniczo-Hutniczej ", "depth": 1, "duplicate": false, "content_hash": "c63d4cc214ef1b778fc3e6f31082ccbd", "word_count": 2304, "headings": [{"level": 1, "text": "W\u0142adze rektorskie"}, {"level": 2, "text": "Stopka"}]}}