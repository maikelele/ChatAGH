{"content": "#  Zasady r\u00f3wnego traktowania w Akademii G\u00f3rniczo-Hutniczej w Krakowie 2023 -- R\u00f3wno\u015b\u0107 w AGH \n\nURL: https://rownosc.agh.edu.pl/kodeks-rownego-traktowania\nCrawled: 2025-03-19 21:17:57\n\nPrzejd\u017a do tre\u015bci\n\nPrzejd\u017a do stopki\n\n Zasady r\u00f3wnego traktowania w Akademii G\u00f3rniczo-Hutniczej w Krakowie 2023 \n\n1. Preambu\u0142a\n\n2. Cel dokumentu\n\n3. Zjawiska dyskryminacji, molestowania i molestowania seksualnego\n\n3.1. Dyskryminacja bezpo\u015brednia \n\n3.2. Dyskryminacja po\u015brednia\n\n3.3. Molestowanie (inaczej szykanowanie) \n\n3.4. Molestowanie seksualne \n\n3.5. Nier\u00f3wne traktowanie i zachowanie podtrzymuj\u0105ce lub zach\u0119caj\u0105ce do nier\u00f3wnego traktowania \n\n4. Stanowisko uczelni wobec dyskryminacji, seksizmu i molestowania \n\n5. Wsparcie instytucjonalne Akademii G\u00f3rniczo-Hutniczej w przeciwdzia\u0142aniu nier\u00f3wnemu traktowaniu \n\n6. Postanowienia ko\u0144cowe\n\nAkademia G\u00f3rniczo-Hutnicza w Krakowie, przestrzegaj\u0105c przepis\u00f3w Konstytucji Rzeczypospolitej Polskiej i dzia\u0142aj\u0105c w duchu Jej warto\u015bci, dok\u0142ada wszelkich stara\u0144, aby zachowa\u0107 r\u00f3wne szanse w dost\u0119pie do kszta\u0142cenia oraz bada\u0144 naukowych. Akademia G\u00f3rniczoHutnicza w Krakowie sprzeciwia si\u0119 dzia\u0142aniom dyskryminuj\u0105cym mi\u0119dzy innymi ze wzgl\u0119du na p\u0142e\u0107, ras\u0119, wiek, orientacj\u0119 i to\u017csamo\u015b\u0107 psychoseksualn\u0105, pochodzenie etniczne, wyznanie lub jego brak.\n\nNiniejszy dokument, zwany dalej \u201eZasadami\u201d, definiuje i opisuje zachowania, kt\u00f3re nosz\u0105 znamiona dyskryminacji. Okre\u015bla zachowania zabronione wzgl\u0119dem wszystkich os\u00f3b ze spo\u0142eczno\u015bci Akademii G\u00f3rniczo-Hutniczej w Krakowie: pracuj\u0105cych, studiuj\u0105cych na wszystkich poziomach i we wszystkich formach kszta\u0142cenia, doktorant\u00f3w Szko\u0142y Doktorskiej oraz uczestnik\u00f3w studi\u00f3w podyplomowych.\n\n Definicje zachowa\u0144 stanowi\u0105cych przejawy dyskryminacji, w r\u00f3\u017cnych jej odmianach i formach, zosta\u0142y zaczerpni\u0119te z ustawy z dnia 3 grudnia 2010 r. o wdro\u017ceniu niekt\u00f3rych przepis\u00f3w Unii Europejskiej w zakresie r\u00f3wnego traktowania (Dz.U. z 2020 r., poz. 2156 z p\u00f3\u017an. zm.).\n\nDyskryminacja, molestowanie i molestowanie seksualne s\u0105 przejawami nier\u00f3wnego traktowania ze wzgl\u0119du na spo\u0142ecznie posiadan\u0105 cech\u0119. Spo\u0142ecznie posiadana cecha to cecha charakteryzuj\u0105ca zbiorowo\u015b\u0107, a nie wy\u0142\u0105cznie pojedyncz\u0105 osob\u0119. Takimi cechami mog\u0105 by\u0107 np.: p\u0142e\u0107, rasa, wiek, orientacja i to\u017csamo\u015b\u0107 psychoseksualna, pochodzenie etniczne, wyznanie lub jego brak.\u00a0\n\n Dyskryminacja mo\u017ce przybiera\u0107 form\u0119 bezpo\u015bredni\u0105 i po\u015bredni\u0105.\u00a0\n\nPrzez dyskryminacj\u0119 bezpo\u015bredni\u0105 rozumie si\u0119 sytuacj\u0119, w kt\u00f3rej osoba fizyczna ze wzgl\u0119du na p\u0142e\u0107, ras\u0119, pochodzenie etniczne, narodowo\u015b\u0107, religi\u0119, wyznanie, \u015bwiatopogl\u0105d, niepe\u0142nosprawno\u015b\u0107, wiek lub orientacj\u0119 seksualn\u0105, jest traktowana mniej korzystnie ni\u017c inna osoba, kt\u00f3ra jest, by\u0142a lub by\u0142aby traktowana w por\u00f3wnywalnej sytuacji.\u00a0\n\n Dyskryminacja bezpo\u015brednia wyst\u0119puje zazwyczaj, gdy osoby b\u0119d\u0105ce w takiej samej spo\u0142ecznej sytuacji (np. zajmuj\u0105ce te same stanowiska, maj\u0105ce te same kompetencje, wiedz\u0119 i wyksztalcenie, czy studiuj\u0105ce na tym samym kierunku), ze wzgl\u0119du na spo\u0142ecznie posiadan\u0105 cech\u0119, s\u0105 traktowane w nier\u00f3wny spos\u00f3b.\n\n Dyskryminacj\u0105 w odniesieniu do os\u00f3b pracuj\u0105cych s\u0105 nast\u0119puj\u0105ce, przyk\u0142adowe sytuacje:\u00a0\n 1) r\u00f3\u017cne wynagradzanie os\u00f3b r\u00f3\u017cnej p\u0142ci za t\u0105 sam\u0105 prac\u0119, przy takich samych kompetencjach, wiedzy i do\u015bwiadczeniu;\n 2) nier\u00f3wne obci\u0105\u017canie obowi\u0105zkami os\u00f3b pracuj\u0105cych, ze wzgl\u0119du na ich p\u0142e\u0107;\n 3) uprzywilejowane traktowanie ze wzgl\u0119du na spo\u0142ecznie posiadan\u0105 cech\u0119 (w odniesieniu do p\u0142ci tzw. \u201eseksizm dobrotliwy\u201d);\n 4) deprecjonuj\u0105ce lub pozamerytoryczne uwagi, komentarze, \u017carty, insynuacje, odwo\u0142uj\u0105ce si\u0119 do spo\u0142ecznych cech os\u00f3b pracuj\u0105cych, np. wieku, etniczno\u015bci, p\u0142ci, to\u017csamo\u015bci seksualnej, itd.;\n 5) protekcjonalne traktowanie i odnoszenie si\u0119 w spos\u00f3b umniejszaj\u0105cy warto\u015b\u0107 osoby, podwa\u017caj\u0105ce jej kompetencje;\n 6) zwracanie si\u0119 do os\u00f3b wsp\u00f3\u0142pracuj\u0105cych w zr\u00f3\u017cnicowany spos\u00f3b ze wzgl\u0119du na posiadan\u0105 cech\u0119 np. ze wzgl\u0119du na p\u0142e\u0107 - u\u017cywanie pe\u0142nego tytu\u0142u lub imienia vs. zdrobnienia imion czy potocznego przydomka.\n\n Dyskryminacj\u0105 w odniesieniu do os\u00f3b kszta\u0142c\u0105cych si\u0119, s\u0105 przyk\u0142adowe sytuacje:\n 1) stawianie ocen uzasadnianych w ca\u0142o\u015bci lub cz\u0119\u015bciowo p\u0142ci\u0105 osoby kszta\u0142c\u0105cej si\u0119, a nie jej wiedz\u0105, kompetencjami i umiej\u0119tno\u015bciami;\n 2) deprecjonuj\u0105ce uwagi, komentarze, \u017carty, insynuacje odwo\u0142uj\u0105ce si\u0119 do spo\u0142ecznych cech os\u00f3b studiuj\u0105cych, np. wieku, etniczno\u015bci, p\u0142ci, to\u017csamo\u015bci seksualnej itd.;\n 3) pozamerytoryczne komentarze i dzia\u0142ania, w tym komplementy odwo\u0142uj\u0105ce si\u0119 bezpo\u015brednio do spo\u0142ecznych cech os\u00f3b studiuj\u0105cych, np. wygl\u0105du fizycznego;\n 4) traktowanie wybranych os\u00f3b kszta\u0142c\u0105cych si\u0119, ze wzgl\u0119du na spo\u0142ecznie posiadan\u0105 cech\u0119, w spos\u00f3b nier\u00f3wny w stosunku do innych, np. nie zapewniaj\u0105c im r\u00f3wnego dost\u0119pu do zasob\u00f3w Uczelni, nie zapewniaj\u0105c im r\u00f3wnych szans na zdobycie stypendi\u00f3w lub grant\u00f3w, czy nie uwzgl\u0119dniaj\u0105c ich opinii w wa\u017cnych decyzjach dotycz\u0105cych Uczelni;\n 5) stosowanie r\u00f3\u017cnych standard\u00f3w, stawianie nier\u00f3wnych wymaga\u0144 lub wymuszanie r\u00f3\u017cnego nak\u0142adu pracy ze wzgl\u0119du na spo\u0142ecznie posiadan\u0105 cech\u0119;\n 6) wykluczanie os\u00f3b studiuj\u0105cych z udzia\u0142u w r\u00f3\u017cnych aktywno\u015bciach lub wydarzeniach w Uczelni, z powodu spo\u0142ecznie posiadanej cechy.\n\nDyskryminacja po\u015brednia oznacza sytuacj\u0119, w kt\u00f3rej dla osoby fizycznej ze wzgl\u0119du na p\u0142e\u0107, ras\u0119, pochodzenie etniczne, narodowo\u015b\u0107, religi\u0119, wyznanie, \u015bwiatopogl\u0105d, niepe\u0142nosprawno\u015b\u0107, wiek lub orientacj\u0119 seksualn\u0105, na skutek pozornie neutralnego postanowienia, zastosowanego kryterium lub podj\u0119tego dzia\u0142ania, wyst\u0119puj\u0105 lub mog\u0142yby wyst\u0105pi\u0107 niekorzystne dysproporcje lub szczeg\u00f3lnie niekorzystna dla niej sytuacja, chyba \u017ce postanowienie, kryterium lub dzia\u0142anie jest obiektywnie uzasadnione ze wzgl\u0119du na zgodny z prawem cel, kt\u00f3ry ma by\u0107 osi\u0105gni\u0119ty, a \u015brodki s\u0142u\u017c\u0105ce osi\u0105gni\u0119ciu tego celu s\u0105 w\u0142a\u015bciwe i konieczne.\n Dyskryminacja po\u015brednia wyst\u0119puje zazwyczaj, gdy osoby b\u0119d\u0105ce w r\u00f3\u017cnych sytuacjach i posiadaj\u0105ce r\u00f3\u017cne, spo\u0142eczne cechy, traktuje si\u0119 pozornie tak samo, jednak\u017ce konsekwencje tego traktowania powoduj\u0105 nier\u00f3wno\u015bci. Dyskryminacja po\u015brednia ma miejsce, gdy albo regu\u0142y obowi\u0105zuj\u0105ce w instytucji i obowi\u0105zuj\u0105ce w niej przepisy okazuj\u0105 si\u0119 dyskryminuj\u0105ce, albo te\u017c takiego charakteru formalnie nie maj\u0105, jednak ich stosowanie prowadzi do tego, \u017ce osoby posiadaj\u0105ce dan\u0105 cech\u0119 spo\u0142eczn\u0105 znajduj\u0105 si\u0119 w szczeg\u00f3lnie niekorzystnej sytuacji.\n\n Dyskryminacj\u0105 po\u015bredni\u0105 w odniesieniu do os\u00f3b studiuj\u0105cych i pracuj\u0105cych b\u0119d\u0105 przyk\u0142adowe sytuacje:\n 1) organizowanie obowi\u0105zkowego egzaminu dla os\u00f3b studiuj\u0105cych, w tym dla os\u00f3b z niepe\u0142nosprawno\u015bci\u0105 ruchow\u0105, w sali na pi\u0119trze, do kt\u00f3rego nie prowadzi winda;\n 2) organizowanie obowi\u0105zkowych zalicze\u0144 dla os\u00f3b studiuj\u0105cych w grupie, w kt\u00f3rej cze\u015b\u0107 stanowi\u0105 osoby wyznania prawos\u0142awnego, w czasie prawos\u0142awnych \u015bwi\u0105t Bo\u017cego Narodzenia;\n 3) wymaganie od os\u00f3b pracuj\u0105cych, w tym od os\u00f3b opiekuj\u0105cych si\u0119 osobami zale\u017cnymi (dzie\u0107mi, osobami chorymi, starszymi) obowi\u0105zkowego udzia\u0142u w spotkaniach zawodowych po godzinach pracy, czy w weekendy.\n\n Wszelka dyskryminacja, zar\u00f3wno bezpo\u015brednia, jak i po\u015brednia jest niedopuszczalna zgodnie z art. 18\n3a\n Kodeksu pracy. Przemoc lub gro\u017aba bezprawna wobec grupy os\u00f3b lub poszczeg\u00f3lnej osoby z powodu jej przynale\u017cno\u015bci narodowej, etnicznej, rasowej, politycznej, wyznaniowej lub z powodu jej bezwyznaniowo\u015bci, stanowi przest\u0119pstwo, o kt\u00f3rym mowa w art. 119 Kodeksu karnego.\n\nPrzez molestowanie rozumie si\u0119 ka\u017cde niepo\u017c\u0105dane zachowanie, kt\u00f3rego celem lub skutkiem jest naruszenie godno\u015bci osoby fizycznej i stworzenie wobec niej zastraszaj\u0105cej, wrogiej, poni\u017caj\u0105cej, upokarzaj\u0105cej lub uw\u0142aczaj\u0105cej atmosfery.\n Celem lub skutkiem molestowania jest r\u00f3wnie\u017c stworzenie nieprzyjaznego \u015brodowiska pracy lub kszta\u0142cenia. Molestowanie odnosi si\u0119 do cech spo\u0142ecznych i prawnie chronionych (np. p\u0142ci, wieku, pochodzenia etnicznego, niepe\u0142nosprawno\u015bci).\u00a0\n\n Molestowaniem w odniesieniu do os\u00f3b pracuj\u0105cych i studiuj\u0105cych s\u0105 przyk\u0142adowe sytuacje:\n 1) n\u0119kaj\u0105ce komentarze dotycz\u0105ce osobistych przekona\u0144, formu\u0142owane przez osoby studiuj\u0105ce lub pracuj\u0105ce;\n 2) wypowiedzi o charakterze rasistowskim lub ksenofobicznym, projekcje rasistowskich, ksenofobicznych film\u00f3w czy u\u017cywanie w prezentacjach rysunk\u00f3w obra\u017caj\u0105cych grupy etniczne, religijne;\n 3) obra\u017aliwe komentowanie, \u017cartowanie o poni\u017caj\u0105cym, degraduj\u0105cym charakterze, insynuowanie okre\u015blonych zachowa\u0144 czy postaw;\n 4) zachowania werbalne lub niewerbalne poni\u017caj\u0105ce, wy\u015bmiewaj\u0105ce, wykluczaj\u0105ce lub izoluj\u0105ce z powodu cech spo\u0142ecznych;\n 5) szanta\u017cowanie, zastraszanie, gro\u017cenie z powodu cech spo\u0142ecznych;\n 6) celowe i uporczywe zwracanie si\u0119 do kogo\u015b przy u\u017cyciu zaimka (na przyk\u0142ad on lub ona), z kt\u00f3rym dana osoba si\u0119 nie identyfikuje i na kt\u00f3re nie wyra\u017ca zgody.\n\n Molestowanie jest niedopuszczalne mi\u0119dzy innymi na podstawie art. 18\n3a\n \u00a7 5 Kodeksu pracy. Molestowanie mo\u017ce skutkowa\u0107 odpowiedzialno\u015bci\u0105 karn\u0105 m.in. na podstawie art. 190a i 218 Kodeksu karnego.\n\nMolestowanie seksualne jest to ka\u017cde niepo\u017c\u0105dane zachowanie o charakterze seksualnym wobec osoby fizycznej lub odnosz\u0105ce si\u0119 do p\u0142ci, kt\u00f3rego celem lub skutkiem jest naruszenie godno\u015bci tej osoby, w szczeg\u00f3lno\u015bci przez stworzenie wobec niej zastraszaj\u0105cej, wrogiej, poni\u017caj\u0105cej, upokarzaj\u0105cej lub uw\u0142aczaj\u0105cej atmosfery; na zachowanie to mog\u0105 si\u0119 sk\u0142ada\u0107 fizyczne, werbalne lub pozawerbalne elementy.\n\n Celem lub skutkiem molestowania seksualnego jest r\u00f3wnie\u017c stworzenie nieprzyjaznego \u015brodowiska pracy lub kszta\u0142cenia.\n\n Molestowaniem seksualnym w odniesieniu do os\u00f3b pracuj\u0105cych i studiuj\u0105cych s\u0105 przyk\u0142adowe sytuacje:\n 1) wyg\u0142aszanie uw\u0142aczaj\u0105cych lub poni\u017caj\u0105cych komentarzy na temat orientacji seksualnej lub to\u017csamo\u015bci p\u0142ciowej;\n 2) wyg\u0142aszanie niechcianych komentarzy o charakterze seksualnym na temat wygl\u0105du, ubioru lub cz\u0119\u015bci cia\u0142a;\n 3) opowiadanie obra\u017aliwych anegdot lub dowcip\u00f3w, dotycz\u0105cych p\u0142ci lub seksualno\u015bci, szczeg\u00f3lnie w sytuacjach publicznych, takich jak zebrania, seminaria, konferencje, ale i r\u00f3\u017cne formy zaj\u0119\u0107 dydaktycznych;\n 4) publikowanie post\u00f3w oraz komentarzy w akademickich mediach spo\u0142eczno\u015bciowych, kt\u00f3re s\u0105 obel\u017cywe, szydercze, dyskredytuj\u0105ce, obra\u017caj\u0105ce inne osoby ze wzgl\u0119du na spo\u0142ecznie posiadan\u0105 cech\u0119, np. to\u017csamo\u015b\u0107 psychoseksualn\u0105 osoby;\u00a0\n 5) wyzwiska lub u\u017cywanie obelg z konotacjami p\u0142ciowymi lub seksualnymi;\n 6) udost\u0119pnianie lub wy\u015bwietlanie obraz\u00f3w lub film\u00f3w z podtekstem seksualnym lub seksistowskich, sugeruj\u0105cych m.in., \u017ce jedna p\u0142e\u0107 jest mniej warto\u015bciowa ni\u017c inna; u\u017cywanie materia\u0142\u00f3w seksistowskich w prezentacjach multimedialnych lub innych materia\u0142ach dydaktycznych;\n 7) niepo\u017c\u0105dany dotyk, naruszanie integralno\u015bci cielesnej;\n 8) usi\u0142owanie napa\u015bci lub napa\u015b\u0107 na tle seksualnym, w tym gwa\u0142t.\n\n Molestowanie seksualne jest niedopuszczalne w ka\u017cdym przypadku, niezale\u017cnie od tego czy dane osoby pozostaj\u0105 czy te\u017c nie w zale\u017cno\u015bci s\u0142u\u017cbowej lub w jakiejkolwiek innej formie relacji. Zachowania wyczerpuj\u0105ce znamiona molestowania seksualnego mog\u0105 stanowi\u0107 przest\u0119pstwo \u015bcigane na podstawie Kodeksu karnego.\n\nPrzez nier\u00f3wne traktowanie nale\u017cy rozumie\u0107 traktowanie os\u00f3b fizycznych w spos\u00f3b b\u0119d\u0105cy jednym lub kilkoma z nast\u0119puj\u0105cych zachowa\u0144: dyskryminacj\u0105 bezpo\u015bredni\u0105, dyskryminacj\u0105 po\u015bredni\u0105, molestowaniem, molestowaniem seksualnym, a tak\u017ce mniej korzystnym traktowaniem osoby fizycznej wynikaj\u0105cym z odrzucenia, molestowania lub molestowania seksualnego, lub podporz\u0105dkowania si\u0119 molestowaniu, lub molestowaniu seksualnemu oraz zach\u0119canie do takich zachowa\u0144 i nakazywanie tych zachowa\u0144.\n\n Zachowanie podtrzymuj\u0105ce lub zach\u0119caj\u0105ce do nier\u00f3wnego traktowania mo\u017ce realizowa\u0107 si\u0119 wprost, by\u0107 przyzwoleniem lub brakiem reakcji na dyskryminacj\u0119, molestowanie lub molestowanie seksualne, lub inne przejawy niew\u0142a\u015bciwego zachowania.\n\n Zachowaniem podtrzymuj\u0105cym lub zach\u0119caj\u0105cym do nier\u00f3wnego traktowania s\u0105 przyk\u0142adowe sytuacje:\n 1) brak reakcji wyk\u0142adowcy na dyskryminuj\u0105ce zachowania os\u00f3b kszta\u0142c\u0105cych si\u0119 wobec siebie nawzajem;\n 2) brak reakcji osoby kieruj\u0105cej projektem na zachowanie maj\u0105ce cechy molestowania seksualnego, kt\u00f3re podejmuje wykonawca projektu wobec innej osoby;\n 3) namawianie wsp\u00f3\u0142pracownik\u00f3w do komentowania, \u017cartowania, insynuowania, z podtekstem seksualnym.\u00a0\n\nNier\u00f3wne traktowanie, w tym dyskryminacja, molestowanie i molestowanie seksualne mog\u0105 potencjalnie mie\u0107 miejsce w sytuacjach oficjalnych \u2013 publicznych i indywidualnych, np. na zebraniach, seminariach, podczas zaj\u0119\u0107 dydaktycznych na wszystkich etapach kszta\u0142cenia i konsultacji, b\u0105d\u017a w sytuacjach nieformalnych, np. na spotkaniach czy imprezach integracyjnych, w budynku uczelni oraz poza nim, np. na wyjazdach badawczych, czy konferencjach naukowych.\n\n Je\u017celi opisane powy\u017cej zjawiska maj\u0105 charakter ci\u0105g\u0142y i uporczywy, mog\u0105 przybra\u0107 form\u0119 \nmobbingu\n.\n\nUczelnia nie godzi si\u0119 na \u017cadne przejawy dyskryminacji, w tym w relacjach pomi\u0119dzy osobami pracuj\u0105cymi, pomi\u0119dzy osobami pracuj\u0105cymi, a osobami kszta\u0142c\u0105cymi si\u0119, czy te\u017c pomi\u0119dzy osobami kszta\u0142c\u0105cymi si\u0119. Chcemy, by Wsp\u00f3lnota Uczelni by\u0142a bezpieczn\u0105 przestrzeni\u0105 zapewniaj\u0105c\u0105 zwi\u0105zanym z ni\u0105 osobom komfort pracy i nauki. Wa\u017cne jest r\u00f3wnie\u017c, aby wszystkie osoby buduj\u0105ce spo\u0142eczno\u015b\u0107 naszej Uczelni, niezale\u017cnie od swojej p\u0142ci, stanowiska, tytu\u0142u zawodowego czy stopnia lub tytu\u0142u naukowego, by\u0142y \u015bwiadome r\u00f3wno\u015bci szans w obszarze pracy i kszta\u0142cenia. St\u0105d te\u017c Akademia G\u00f3rniczo-Hutnicza im. Stanis\u0142awa Staszica w Krakowie realizuje cele za\u0142o\u017cone w \u201e\nPlanie R\u00f3wno\u015bci P\u0142ci na lata 2022-2024\n\u201d, takie jak:\u00a0\n\n 1) zwi\u0119kszanie \u015bwiadomo\u015bci wagi r\u00f3wnego traktowania oraz wiedzy o przyczynach, skutkach i przejawach nier\u00f3wnego traktowania ze wzgl\u0119du na p\u0142e\u0107;\n 2) wspieranie r\u00f3wnego dost\u0119pu do karier naukowych i proces\u00f3w rekrutacji (w tym zasob\u00f3w i awans\u00f3w), szczeg\u00f3lnie w obszarach, gdzie p\u0142e\u0107 jest czynnikiem r\u00f3\u017cnicuj\u0105cym;\n 3) wspieranie godzenia pracy zawodowej i \u017cycia rodzinnego, w tym r\u00f3l opieku\u0144czych, przez osoby pracuj\u0105ce i studiuj\u0105ce w AGH;\n 4) zwi\u0119kszenie r\u00f3\u017cnorodno\u015bci, w tym r\u00f3wnowagi p\u0142ci w organach i procesach decyzyjnych, na r\u00f3\u017cnych poziomach struktury organizacyjnej Uczelni;\n 5) zapewnienie warunk\u00f3w do kszta\u0142cenia oraz wykonywania pracy zgodnie z regu\u0142ami bezpiecze\u0144stwa i przeciwdzia\u0142ania przejawom seksizmu oraz molestowania seksualnego\n\nZwi\u0119kszenie poczucia bezpiecze\u0144stwa oraz podniesienie standardu kultury pracy i nauki przyczyni si\u0119 do realizacji misji AGH oraz og\u00f3lnych cel\u00f3w i zada\u0144, a tak\u017ce b\u0119dzie pozytywnie oddzia\u0142ywa\u0107 na otoczenie Uczelni.\u00a0\n\nAkademia G\u00f3rniczo-Hutnicza im. Stanis\u0142awa Staszica w Krakowie zapewnia pomoc osobom, kt\u00f3re do\u015bwiadczy\u0142y nier\u00f3wnego traktowania.\n\n Je\u017celi sprawa dotyczy dyskryminacji osoby pracuj\u0105cej lub studiuj\u0105cej, zg\u0142o\u015b si\u0119 do Rzecznika R\u00f3wno\u015bci: \nrzecznikrownosci@agh.edu.pl\n, tel. (12) 617 58 07.\n\n Je\u017celi sprawa dotyczy dyskryminacji osoby studiuj\u0105cej, mo\u017cesz zg\u0142osi\u0107 si\u0119 do Pe\u0142nomocnika Przewodnicz\u0105cego URSS AGH ds. R\u00f3wnego Traktowania. Wi\u0119cej informacji na stronie URSS AGH: \nhttps://samorzad.agh.edu.pl/\n.\u00a0\n\n Je\u017celi uwa\u017casz, \u017ce naruszane s\u0105 prawa os\u00f3b studiuj\u0105cych, skontaktuj si\u0119 z Rzecznikiem Praw Studenta: \nrps@agh.edu.pl\n, tel. 885 956 765.\n\n Je\u015bli chcesz zdoby\u0107 lub pog\u0142\u0119bi\u0107 wiedz\u0119 na temat r\u00f3wnego traktowania, mo\u017cesz wzi\u0105\u0107 udzia\u0142 w szkoleniach dost\u0119pnych w \nCentrum e-Learningu i Innowacyjnej Dydaktyki AGH\n.\u00a0\n\nNiniejszy dokument podlega\u0107 b\u0119dzie rewizji. Rewizja dokumentu odbywa\u0107 si\u0119 b\u0119dzie w drodze konsultacji. Uczelnia do\u0142o\u017cy wszelkich stara\u0144, by konsultacje te mia\u0142y szeroki i anga\u017cuj\u0105cy charakter, w szczeg\u00f3lno\u015bci obj\u0119\u0142y osoby reprezentuj\u0105ce \u015brodowiska os\u00f3b studiuj\u0105cych i pracuj\u0105cych, jak i wsp\u00f3\u0142pracuj\u0105cych z AGH w sferze dydaktyki, bada\u0144 oraz administracji.\u00a0\n\nStopka\n\nBack", "metadata": {"url": "https://rownosc.agh.edu.pl/kodeks-rownego-traktowania", "title": " Zasady r\u00f3wnego traktowania w Akademii G\u00f3rniczo-Hutniczej w Krakowie 2023 -- R\u00f3wno\u015b\u0107 w AGH ", "depth": 2, "duplicate": false, "content_hash": "364374bc0d280376ff24d905da49d0d9", "word_count": 1918, "headings": [{"level": 1, "text": "Zasady r\u00f3wnego traktowania w Akademii G\u00f3rniczo-Hutniczej w Krakowie 2023"}, {"level": 2, "text": "Stopka"}]}}