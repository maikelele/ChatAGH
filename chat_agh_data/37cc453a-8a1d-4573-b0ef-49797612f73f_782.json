{"content": "# Nie \u017cyje prof. J\u00f3zef Nizio\u0142, by\u0142y rektor Politechniki Krakowskiej, doktor honoris causa AGH-- Serwis Akademii G\u00f3rniczo-Hutniczej \n\nURL: https://www.agh.edu.pl/pracownicy/odeszli/info/article/nie-zyje-prof-jozef-niziol-byly-rektor-politechniki-krakowskiej-doktor-honoris-causa-agh/\nCrawled: 2025-03-19 22:06:44\n\nNie \u017cyje prof. J\u00f3zef Nizio\u0142, by\u0142y rektor Politechniki Krakowskiej, doktor honoris causa AGH \n\n 27/01/2021 \n\nZe smutkiem przyj\u0119li\u015bmy wiadomo\u015b\u0107 o \u015bmierci prof. dr. hab. J\u00f3zefa Nizio\u0142a, by\u0142ego rektora Politechniki Krakowskiej, doktora \nhonoris causa\n trzech uczelni, uczonego o niezwykle bogatym dorobku, szczeg\u00f3lnie zas\u0142u\u017conego w dziedzinie mechaniki nieliniowej.\n\nProf. J\u00f3zef Nizio\u0142 specjalizowa\u0142 si\u0119 w obszarach mechaniki, dynamiki maszyn, teorii drga\u0144 mechanicznych i wibroizolacji, a jego prace badawcze mia\u0142y istotne znaczenie dla przemys\u0142u i gospodarki. By\u0142 autorem lub wsp\u00f3\u0142autorem 12 monografii, ksi\u0105\u017cek i podr\u0119cznik\u00f3w akademickich, a tak\u017ce ponad 170 artyku\u0142\u00f3w naukowych w specjalistycznych pismach krajowych i zagranicznych. Wypromowa\u0142 22 doktor\u00f3w, by\u0142 recenzentem ponad 40 doktorat\u00f3w i ponad 30 habilitacji, a tak\u017ce promotorem do godno\u015bci doktora\n honoris causa\n dla czterech os\u00f3b. Na macierzystej uczelni \u2013 Politechnice Krakowskiej \u2013 pe\u0142ni\u0142 wiele wa\u017cnych funkcji, a\u017c po funkcj\u0119 rektora, sprawowan\u0105 przez dwie kadencje (1990\u20131993 i 1993\u20131996).\u00a0 \nDorobek naukowy, dydaktyczny i organizatorski prof. J\u00f3zefa Nizio\u0142a spotka\u0142 si\u0119 z uznaniem wielu gremi\u00f3w. By\u0142 cz\u0142onkiem korespondentem Polskiej Akademii Umiej\u0119tno\u015bci, cz\u0142onkiem kilku komitet\u00f3w Polskiej Akademii Nauk, cz\u0142onkiem Rady Naukowej Centrum Bada\u0144 Kosmicznych PAN, a tak\u017ce Polskiego Komitetu Normalizacji (1996-2000), Rady G\u0142\u00f3wnej Szkolnictwa Wy\u017cszego VI kadencji (1996-1999), Polskiego Towarzystwa Matematycznego. By\u0142 tak\u017ce cz\u0142onkiem rzeczywistym Akademii Nauk In\u017cynieryjnych Federacji Rosyjskiej. W 1994 r. otrzyma\u0142 tytu\u0142 doktora \nhonoris causa\n Akademii Chemiczno-Technologicznej w Iwanowie (obecnie: Iwanowski Pa\u0144stwowy Uniwersytet Chemiczno-Technologiczny). W 2006 r. tytu\u0142 doktora \nhonoris causa\n \u2013 za wybitny wk\u0142ad w rozw\u00f3j mechaniki, g\u0142\u00f3wnie teorii drga\u0144 mechanicznych oraz za wk\u0142ad w rozw\u00f3j kadr naukowych \u2013 nada\u0142a mu Akademia G\u00f3rniczo-Hutnicza, a w 2008 r. Politechnika Krakowska. W 2009 r. zosta\u0142 profesorem honorowym Politechniki Warszawskiej. \n\nProfesor Nizio\u0142 otrzyma\u0142 r\u00f3wnie\u017c liczne odznaczenia, medale i nagrody, m.in. Krzy\u017c Kawalerski Orderu Odrodzenia Polski (1982), Krzy\u017c Sybirak\u00f3w (1994), Krzy\u017c Oficerski Orderu Odrodzenia Polski (1997), Krzy\u017c Komandorski Orderu Odrodzenia Polski (2005), Medal Komisji Edukacji Narodowej (1983), Medal Hugo Steinhausa z okazji 60-lecia dzia\u0142alno\u015bci Polskiego Towarzystwa Matematycznego i XIII Zjazdu Matematyk\u00f3w Polskich (1989), Medal Ochrony Walk i M\u0119cze\u0144stwa (1994), Z\u0142oty Medal 50-lecia Politechniki Krakowskiej (1995), Honorow\u0105 i Z\u0142ot\u0105 Odznak\u0119 Politechniki Krakowskiej, Nagrod\u0119 im. Profesora Zbigniewa Engela \u201eProfesor \u2013 Senior\u201d (2020). \n\nPowr\u00f3t", "metadata": {"url": "https://www.agh.edu.pl/pracownicy/odeszli/info/article/nie-zyje-prof-jozef-niziol-byly-rektor-politechniki-krakowskiej-doktor-honoris-causa-agh/", "title": "Nie \u017cyje prof. J\u00f3zef Nizio\u0142, by\u0142y rektor Politechniki Krakowskiej, doktor honoris causa AGH-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "159ea385030c904264e03abe31e9548d", "word_count": 337, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}