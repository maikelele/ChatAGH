{"content": "Rb-D.0201-1-108/20 \nStrona 1 z 2 ZARZ\u0104DZENIE Nr 108/2020 Rektora Akademii G\u00f3rniczo-Hutniczej im. Stanis\u0142awa Staszica w Krakowie z dnia 21 grudnia 2020 r. w sprawie oceny okresowej pracownik\u00f3w Na podstawie art. 128 ustawy z dnia 20 lipca 2018 r. Prawo o szkolnictwie wy\u017cszym i nauce (tekst jednolity: Dz. U. z 2020 r. poz.85, z p\u00f3\u017an. zm.) oraz \u00a7 53 ust. 4 Statutu AGH z dnia 26 czerwca 2019 r. (z p\u00f3\u017an. zm.), zarz\u0105dzam co nast\u0119puje: \u00a71. Ocena okresowa obejmuje wy\u0142\u0105cznie nauczycieli akademickich. \u00a72. 1. Ocena okresowa nauczyciela akademickiego procedowana jest w nast\u0119puj\u0105cych obszarach aktywno\u015bci: 1) dzia\u0142alno\u015b\u0107 dydaktyczna, 2) dzia\u0142alno\u015b\u0107 naukowo-badawcza, 3) dzia\u0142alno\u015b\u0107 organizacyjna. 2. Dzia\u0142alno\u015b\u0107 dydaktyczna obejmuje: 1) obci\u0105\u017cenie dydaktyczne, 2) opiek\u0119 nad pracami licencjackimi, in\u017cynierskimi, magisterskimi i doktorskimi, 3) ocen\u0119 student\u00f3w, 4) dodatkowe osi\u0105gni\u0119cia dydaktyczne. 3. Dzia\u0142alno\u015b\u0107 naukowo-badawcza obejmuje dzia\u0142alno\u015b\u0107: 1) publikacyjn\u0105 (artyku\u0142y i monografie naukowe), 2) wynalazcz\u0105, 3) w zakresie efekt\u00f3w finansowych bada\u0144 naukowych lub prac rozwojowych. 4. Dzia\u0142alno\u015b\u0107 organizacyjna obejmuje aktywno\u015bci na rzecz Uczelni, wydzia\u0142u i otoczenia spo\u0142eczno-gospodarczego Uczelni. \u00a73. Przy dokonywaniu oceny okresowej, uwzgl\u0119dnia si\u0119 ocen\u0119 nauczyciela akademickiego w zakresie wype\u0142niania przez niego obowi\u0105zk\u00f3w zwi\u0105zanych z kszta\u0142ceniem, dokonan\u0105 przez student\u00f3w  i doktorant\u00f3w. Ocen\u0119 ustala si\u0119 na podstawie wynik\u00f3w ankiet przeprowadzonych w\u015br\u00f3d student\u00f3w i doktorant\u00f3w. Zasady i tryb przeprowadzania ankiety okre\u015bla odr\u0119bne zarz\u0105dzenie Rektora. \u00a74. Oceny dzia\u0142alno\u015bci dydaktycznej dokonuje si\u0119 na lata akademickie, a pozosta\u0142ych dzia\u0142alno\u015bci na lata kalendarzowe. \u00a75. Wynik ko\u0144cowy oceny okresowej wyra\u017cony jest s\u0142ownie jako: - ocena wyr\u00f3\u017cniaj\u0105ca; - ocena pozytywna; - ocena negatywna. \u00a76. 1. Oceny nauczyciela akademickiego dokonuje kierownik podstawowej jednostki organizacyjnej. 2. Oceny ka\u017cdego nauczyciela akademickiego, kt\u00f3ry wyrazi\u0142 takie \u017cyczenie, dokonuje komisja oceniaj\u0105ca powo\u0142ana przez kierownika podstawowej jednostki organizacyjnej, po uzyskaniu pozytywnej opinii kolegium jednostki. 3. Oceny prorektora oraz kierownika podstawowej jednostki organizacyjnej dokonuje Rektor. \u00a77. 1. Od wyniku oceny okresowej przys\u0142uguje odwo\u0142anie do Rektora. 2. Odwo\u0142anie winno by\u0107 z\u0142o\u017cone na pi\u015bmie w ci\u0105gu jednego miesi\u0105ca od dnia zapoznania si\u0119  z ocen\u0105. \n\nRb-D.0201-1-108/20 \nStrona 2 z 2 3. Odwo\u0142anie powinno zosta\u0107 rozpatrzone w ci\u0105gu miesi\u0105ca. Pracownik powinien zosta\u0107 pisemnie powiadomiony o wyniku odwo\u0142ania. \u00a78. W przypadku oceny negatywnej, kolejna ocena okresowa jest dokonywana po up\u0142ywie  12 miesi\u0119cy od dnia zako\u0144czenia poprzedniej oceny. \u00a79. Ocen\u0119 przeprowadza si\u0119 na formularzu, kt\u00f3ry wraz z kryteriami oceny stanowi za\u0142\u0105cznik  do niniejszego zarz\u0105dzenia. \u00a710. 1. Zarz\u0105dzenie wchodzi w \u017cycie z dniem og\u0142oszenia. 2. Kryteria oraz tryb oceny okresowej obowi\u0105zuj\u0105 w stosunku do oceny efekt\u00f3w dzia\u0142alno\u015bci  po 31 grudnia 2020 r., z tym \u017ce dzia\u0142alno\u015bci dydaktycznej po 30 wrze\u015bnia 2020 r.    R E K T O R   prof. dr hab. in\u017c. Jerzy Lis \n\n", "metadata": {}}