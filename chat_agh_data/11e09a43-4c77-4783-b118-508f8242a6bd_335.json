{"content": "# Zmar\u0142 prof. Bogdan Ney-- Serwis Akademii G\u00f3rniczo-Hutniczej \n\nURL: https://www.agh.edu.pl/pracownicy/odeszli/info/article/zmarl-prof-dr-hab-inz-bogdan-ney/\nCrawled: 2025-03-19 22:07:00\n\nZmar\u0142 prof. Bogdan Ney \n\n 25/03/2020 \n\nZe smutkiem informujemy o \u015bmierci prof. dr. hab. in\u017c. Bogdana Neya, autorytetu w dziedzinie geodezji i kartografii, doktora honoris causa AGH.\n\nProfesor uko\u0144czy\u0142 studia w Akademii G\u00f3rniczo-Hutniczej w 1957 r. Stopie\u0144 doktora uzyska\u0142 w 1963 r., doktora habilitowanego w 1977 r., a profesora nadzwyczajnego w 1979 r.\n\nW latach 1957\u20131969 pracowa\u0142 jako asystent, p\u00f3\u017aniej starszy asystent, adiunkt (1957\u20131969), docent (1969\u20131980). W 1969 r. obj\u0105\u0142 funkcj\u0119 zast\u0119pcy dyrektora Instytutu Geodezji G\u00f3rniczej i Przemys\u0142owej na Wydziale Geodezji G\u00f3rniczej AGH, a w 1970 r. tak\u017ce kierownika Zak\u0142adu Geodezji Przemys\u0142owej i Bada\u0144 Odkszta\u0142ce\u0144 na tym samym wydziale.\n\nW latach 1974\u20131991 piastowa\u0142 stanowisko dyrektora resortowego Instytutu Geodezji i Kartografii (IGiK) w Warszawie. W latach 1984\u20131993 by\u0142 cz\u0142onkiem Centralnej Komisji Kwalifikacyjnej do Spraw Stopni i Tytu\u0142\u00f3w Naukowych, a w latach 1997\u20132004 cz\u0142onkiem Komitetu Bada\u0144 Naukowych i przewodnicz\u0105cym Zespo\u0142u G\u00f3rnictwa, Geodezji i Transportu. Cz\u0142onek Komitetu Wykonawczego Akademii In\u017cynierskiej od 1992 r., prezes w latach\u00a02001\u20132008. Kierownik Centrum Upowszechniania Nauki PAN (1993\u20132002).\u00a0Przewodniczy\u0142 Pa\u0144stwowej Radzie Gospodarki Przestrzennej\u00a0(2000\u20132003),\u00a0a tak\u017ce Pa\u0144stwowej Radzie Geodezyjnej i Kartograficznej\u00a0(2000\u20132016). W latach 1980\u20131990 pe\u0142ni\u0142 kilkakrotnie misje eksperta Organizacji Wy\u017cywienia i Rolnictwa (FAO) oraz Organizacji Edukacji i Kultury (UNESCO).\n\nW 1968 r. zosta\u0142 wybrany, jako czwarty polski geodeta, na cz\u0142onka korespondenta Polskiej Akademii Nauk, od 2002 r. cz\u0142onek rzeczywisty PAN. Przewodnicz\u0105cy Wydzia\u0142u Nauki o Ziemi i Nauk G\u00f3rniczych PAN\u00a0(2003\u20132010).\u00a0W 1998 r. uzyska\u0142 tytu\u0142 doktora honoris causa Uniwersytetu Warmi\u0144sko-Mazurskiego, a w 2006 r. \u2013 Akademii G\u00f3rniczo-Hutniczej.\n\nProfesor zdoby\u0142 znacz\u0105ce osi\u0105gni\u0119cia w geodezji i kartografii, geoinformatyce, teledetekcji i gospodarce przestrzennej. By\u0142 autorem ok. 250 pozycji, w tym ok. 100 prac oryginalnych, w\u015br\u00f3d kt\u00f3rych 43 jest w j\u0119zyku angielskim. Na konferencjach mi\u0119dzynarodowych w Europie, Ameryce i Azji zaprezentowa\u0142 ok. 50 referat\u00f3w. By\u0142 promotorem wielu prac doktorskich.\n\nZa swoje osi\u0105gni\u0119cia otrzyma\u0142 wiele odznacze\u0144 i nagr\u00f3d: Krzy\u017c Oficerski Orderu Odrodzenia Polski, Krzy\u017c Kawalerski Orderu Odrodzenia Polski, Krzy\u017c Komandorski Orderu Odrodzenia Polski, Z\u0142oty Krzy\u017c Zas\u0142ugi, Medal Komisji Edukacji Narodowej, Z\u0142ot\u0105 Odznak\u0119 za Prac\u0119 Spo\u0142eczn\u0105 dla Miasta Krakowa, Z\u0142ot\u0105 Odznak\u0119 za Zas\u0142ugi dla Ziemi Krakowskiej, nagrody rektorskie i inne.\n\nRodzinie Zmar\u0142ego wyrazy g\u0142\u0119bokiego wsp\u00f3\u0142czucia sk\u0142adaj\u0105 Rektor, Senat oraz spo\u0142eczno\u015b\u0107 akademicka Akademii G\u00f3rniczo-Hutniczej.\n\nPowr\u00f3t", "metadata": {"url": "https://www.agh.edu.pl/pracownicy/odeszli/info/article/zmarl-prof-dr-hab-inz-bogdan-ney/", "title": "Zmar\u0142 prof. Bogdan Ney-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "fd3c7eb4e101bba219b553225c39e8f1", "word_count": 350, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}