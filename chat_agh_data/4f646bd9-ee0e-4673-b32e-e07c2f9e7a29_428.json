{"content": "# Kierunek Teleinformatyka AGH | Wydzia\u0142 Informatyki, Elektroniki i Telekomunikacji AGH\n\nURL: https://iet.agh.edu.pl/kierunek-teleinformatyka-agh/\nCrawled: 2025-03-19 21:30:41\n\nKierunek studi\u00f3w: Teleinformatyka\n\nKandydaci\n\nCyberbezpiecze\u0144stwo\n\nElektronika\n\nElektronika i telekomunikacja\n\nElectronics and Telecommunications\n\nNowoczesne technologie w kryminalistyce\n\nTeleinformatyka\n\nStudia niestacjonarne\n\nStudia podyplomowe\n\nStudia I stopnia  - in\u017cynierskie\n\nStudia II stopnia  - magisterskie\n\nStudia I stopnia  - in\u017cynierskie\n\n\u201eStudiuj\u0119 Teleinformatyk\u0119\u201d\n \u2013 \nOBEJRZYJ WIDEO\nTeleinformatyka to nowatorski kierunek studi\u00f3w, o unikalnym programie kszta\u0142cenia i jednocze\u015bnie oferta kszta\u0142cenia skierowana do os\u00f3b, kt\u00f3re chc\u0105 pracowa\u0107 z najnowszymi technologiami IT i kt\u00f3re pragn\u0105 by\u0107 przede wszystkim praktykami.\u00a0\nTeleinformatyka przygotowuje do pracy, kt\u00f3ra polega na \u0142\u0105czeniu umiej\u0119tno\u015bci i wiedzy o technologiach IT w celu efektywnego korzystania z system\u00f3w teleinformatycznych, jak r\u00f3wnie\u017c do projektowania i budowania nowych rozwi\u0105za\u0144 IT. Obecnie s\u0105 to wysokowydajne i skalowalne systemy realizuj\u0105ce z\u0142o\u017cone us\u0142ugi IT, cechuj\u0105ce si\u0119 wysokim poziomem dost\u0119pno\u015bci, niezawodno\u015bci i bezpiecze\u0144stwa. S\u0105 przeznaczone do przetwarzania, przesy\u0142ania i przechowywania danych oraz udost\u0119pniania us\u0142ug, jak np. rozwi\u0105zania chmurowe, kierowanych do odbiorc\u00f3w indywidualnych oraz z kt\u00f3rych korzysta wiele aplikacji biznesowych.\u00a0\nProgram kszta\u0142cenia na kierunku Teleinformatyka powsta\u0142 we wsp\u00f3\u0142pracy z wiod\u0105cymi firmami z sektora IT, skupionymi w Radzie Spo\u0142ecznej dzia\u0142aj\u0105cej przy Wydziale WIET i uzyska\u0142 akceptacj\u0119 Ministerstwa Edukacji i Nauki jako kierunek unikatowy. Program studi\u00f3w jest co rok aktualizowany. Zmiany uwzgl\u0119dniaj\u0105 opinie student\u00f3w, wnioski z konsultacji z Rad\u0105 Spo\u0142eczn\u0105, a tak\u017ce obserwacje z analizy opracowa\u0144 dot. rynku pracy na temat oczekiwanych kwalifikacji i kompetencji absolwent\u00f3w. Unowocze\u015bniane s\u0105 przede wszystkim przedmioty obieralne, kt\u00f3re umo\u017cliwiaj\u0105 studentom samodzielne kszta\u0142towanie \u015bcie\u017cki rozwoju. Obsad\u0119 kadrow\u0105 na kierunku stanowi\u0105 pracownicy z wielk\u0105 wiedz\u0105 i do\u015bwiadczeniem oraz specjali\u015bci z firm, kt\u00f3rzy dziel\u0105 si\u0119 wiedz\u0105 i umiej\u0119tno\u015bciami z m\u0142odszymi kolegami. Kierunek Teleinformatyka jest ceniony przez student\u00f3w za dobr\u0105 atmosfer\u0119 i kole\u017ce\u0144sk\u0105 wsp\u00f3\u0142prac\u0119 opiekun\u00f3w i student\u00f3w.\nCo absolwent wie ?\nAbsolwent studi\u00f3w I stopnia na kierunku Teleinformatyka posiada wiedz\u0119 z zakresu:\nUrz\u0105dze\u0144 sieciowych, takich jak rutery, prze\u0142\u0105czniki i zapory bezpiecze\u0144stwa (firewalls),\nSystem\u00f3w \u015bwiat\u0142owodowych, bezprzewodowych, Wi-Fi oraz system\u00f3w kom\u00f3rkowych,\u00a0\nSieci klasy operatorskiej, prywatnych sieci wydzielonych, wirtualizacji sieci i us\u0142ug,\nCyberbezpiecze\u0144stwa na poziomie architektury bezpiecze\u0144stwa oraz metod wdra\u017cania zabezpiecze\u0144 obejmuj\u0105cych zabezpieczenia organizacyjne i techniczne.\nSieci Internet, oferowanych us\u0142ug i aplikacji,\nArchitektury i rozwi\u0105za\u0144 dla centr\u00f3w danych i rozwi\u0105za\u0144 chmurowych,\nCyfrowego przetwarzania danych i przesy\u0142ania danych multimedialnych.\nJ\u0119zyk\u00f3w programowania, w tym j\u0119zyk\u00f3w obiektowych i skryptowych.\nPonadto:\nPosiada wiedz\u0119 w zakresie ochrony w\u0142asno\u015bci intelektualnej i przemys\u0142owej.\u00a0\nWymiarowania i szacowania projekt\u00f3w teleinformatycznych oraz zarz\u0105dzania wymaganiami.\nZna zasady zarz\u0105dzania i kierowania organizacj\u0105. Zna modele organizacyjne przedsi\u0119biorstw, modele zarz\u0105dzania, osi\u0105gania synergii cel\u00f3w business-IT,\nZna metody analizy i oceny w zintegrowanym modelu zarz\u0105dzania ryzykiem.\u00a0\nRozumie funkcje bezpiecze\u0144stwa IT, cele, metody i techniki.\nZna podstawy przedsi\u0119biorczo\u015bci i prowadzenia dzia\u0142alno\u015bci gospodarczej i innowacyjnej.\nCo absolwent potrafi\n\n?\nAbsolwent kierunku Teleinformatyka:\u00a0\nProjektuje oraz wdra\u017ca systemy telekomunikacyjne: \u015bwiat\u0142owodowe, kom\u00f3rkowe i sieci wi-fi.\nKonfiguruje urz\u0105dzenia sieciowe: rutery, prze\u0142\u0105czniki i zapory (\nfirewall\n).\nTworzy nowe us\u0142ugi sieciowe w oparciu o nowoczesn\u0105 infrastruktur\u0119 IT, z uwzgl\u0119dnieniem wymaga\u0144 biznesowych w zakresie wydajno\u015bci, skalowalno\u015bci, jako\u015bci, niezawodno\u015bci i cyberbezpiecze\u0144stwa, takie jak: us\u0142uga wirtualnej sieci prywatnej, us\u0142ugi dost\u0119pu do zasob\u00f3w, us\u0142ugi przetwarzania danych, w r\u00f3\u017cnych modelach; SaaS, PaaS, IaaS i innych.\nOpracowuje rozwi\u0105zania w oparciu o nowe algorytmy, j\u0119zyki programowania i narz\u0119dzia.\nPrzeprowadza analiz\u0119 us\u0142ug oraz przep\u0142yw\u00f3w danych w sieci Internet oraz wydzielonych sieciach prywatnych.\nPrzeprowadza symulacje komputerowe oraz analiz\u0119 danych pomiarowych.\nRozwija algorytmy i oprogramowanie z zakresu sztucznej inteligencji.\nRozwija algorytmy przetwarzania danych cyfrowych, w tym obraz\u00f3w statycznych i wideo.\nProjektuje systemy cyberbezpiecze\u0144stwa, wdra\u017ca i ocenia zabezpieczenia techniczne.\nZarz\u0105dza systemami i sieciami.\nBada bezpiecze\u0144stwo system\u00f3w, sieci oraz us\u0142ug.\nTeleinformatyk potrafi kierowa\u0107 prac\u0105 zespo\u0142\u00f3w. Stosuje uznane metody zarz\u0105dzania projektami. Ma solidne podstawy z zakresu ekonomii projekt\u00f3w do podejmowania decyzji jako lider.\nPraca po studiach i awans\nAbsolwenci kierunku Teleinformatyka s\u0105 cenionymi specjalistami. Pracuj\u0105 nad rozwojem system\u00f3w teleinformatycznych. Uczestnicz\u0105 w tworzeniu oprogramowania wspomagaj\u0105cego systemy teleinformatyczne oraz realizuj\u0105cego kluczowe us\u0142ugi IT.\u00a0\u00a0\nProjektuj\u0105 i wdra\u017caj\u0105 sieci telekomunikacyjne. Projektuj\u0105, implementuj\u0105 i wdra\u017caj\u0105 aplikacje. Specjalizuj\u0105 si\u0119 w zakresie rozwi\u0105za\u0144 dla centr\u00f3w obliczeniowych i centr\u00f3w przetwarzania danych, przy wykorzystaniu rozwi\u0105za\u0144 chmurowych. Stanowi\u0105 kluczowy personel w wielu przedsi\u0119biorstwach w bran\u017cy IT. S\u0105 kierownikami projekt\u00f3w i mened\u017cerami. Pe\u0142ni\u0105 funkcje kierownicze. Uczestnicz\u0105 w podejmowaniu decyzji kierunkowych i strategicznych dotycz\u0105cych rozwoju IT i cyberbezpiecze\u0144stwa w Polsce.\u00a0\n\nStudia II stopnia  - magisterskie\n\nStudia magisterskie-dlaczego warto? \nOBEJRZYJ WIDEO\nAbsolwent studi\u00f3w II stopnia na kierunku Teleinformatyka potrafi zdobywa\u0107 i \u0142\u0105czy\u0107 wiedz\u0119 specjalistyczn\u0105. Dokonuje interpretacji pozyskanych informacji, akumuluje wiedz\u0119 specjalistyczn\u0105 i tw\u00f3rczo j\u0105 rozwija. Potrafi formu\u0142owa\u0107 obserwacje, opinie, wnioski, uzasadnia\u0107 je, przekszta\u0142ca\u0107 je na wymagania funkcjonalne i techniczne oraz na ich podstawie rekomendowa\u0107, opracowywa\u0107 i budowa\u0107 rozwi\u0105zania dla bran\u017cy IT.\nCo absolwent wie ?\nAbsolwent studi\u00f3w II stopnia na kierunku Teleinformatyka posiada wiedz\u0119 w zakresie biznesowych rozwi\u0105za\u0144 IT, w\u015br\u00f3d nich rozwi\u0105za\u0144 klasy operatorskiej, rozwi\u0105za\u0144 dla centr\u00f3w danych i centr\u00f3w us\u0142ug wsp\u00f3lnych. Zna trendy rozwoju sieci i oprogramowania. Zna kierunki bada\u0144 nad rzeczywisto\u015bci\u0105 rozszerzon\u0105 i wirtualn\u0105, sztuczn\u0105 inteligencj\u0105 i uczeniem maszynowym. Rozumie zasady i rozwi\u0105zania Internetu Rzeczy. Zna za\u0142o\u017cenia, cele i techniki wirtualizacji sieci, budowy, udost\u0119pniania i utrzymania chmur obliczeniowych. Zna mo\u017cliwo\u015bci oprogramowania otwartego, w tym do przetwarzania du\u017cych ilo\u015bci danych (\nbig data\n). Zna metody i techniki zabezpieczania oprogramowania, techniki atak\u00f3w hakerskich, test\u00f3w penetracyjnych, wirus\u00f3w komputerowych i zabezpieczania danych. Zna cechy firmy nastawionej na innowacje z dziedziny IT. Zna zasady pracy w ramach du\u017cych projektach teleinformatycznych i metody zarz\u0105dzania projektami.\nCo absolwent potrafi\n ?\nAbsolwent studi\u00f3w II stopnia na kierunku Teleinformatyka potrafi przeprowadzi\u0107 studium wykonalno\u015bci zleconego zadania, oszacowa\u0107 nak\u0142ad pracy na wykonanie zadania i czas potrzebny na oraz opracowa\u0107 harmonogram prac z podzia\u0142em na etapy, zadania i role. W cz\u0119\u015bci realizacyjnej potrafi zaprojektowa\u0107 i opracowa\u0107 prototyp rozwi\u0105zania w postaci systemu zawieraj\u0105cego niezb\u0119dne minimum funkcjonalno\u015bci lub sformu\u0142owa\u0107 opini\u0119 o przedstawionym mu rozwi\u0105zaniu.\u00a0\nAbsolwent Teleinformatyki potrafi zaprojektowa\u0107 kompletny zestaw procedur bezpiecze\u0144stwa dla firmowej sieci komputerowej i/lub bezprzewodowej, przeprowadzi\u0107 analiz\u0119 dzia\u0142ania z\u0142o\u017conej sieci teleinformatycznej i jako\u015bci \u015bwiadczonych w niej us\u0142ug, projektowa\u0107 aplikacje w oparciu o platformy programistyczne do automatycznego tworzenia kodu i tzw. ci\u0105g\u0142ej integracji. Absolwent potrafi projektowa\u0107 i rozwija\u0107 niekt\u00f3re rodzaje system\u00f3w wykorzystuj\u0105cych metody sztucznej inteligencji i uczenia maszynowego.\u00a0\nAbsolwent Teleinformatyki potrafi pracowa\u0107 w zespole i zarz\u0105dza\u0107 z\u0142o\u017conym projektem teleinformatycznym, w tym programistycznym, prowadzi\u0107 prace o charakterze badawczo-rozwojowym. Zna zasady ochrony w\u0142asno\u015bci intelektualnej i prawa w\u0142asno\u015bci przemys\u0142owej. Umie korzysta\u0107 z baz patentowych oraz rozumie zasady wy\u0142\u0105cznego korzystania z wynalazku.\u00a0\nWie jak przygotowa\u0107 plan biznesowy i rozwija\u0107 firm\u0119 w bran\u017cy IT. Rozumie zasady zarz\u0105dzania i kierowania organizacj\u0105. Zna modele organizacyjne przedsi\u0119biorstw, modele zarz\u0105dzania, potrzeb\u0119 synergii cel\u00f3w business-IT, analizy i oceny w zintegrowanym modelu zarz\u0105dzania ryzykiem. Posiada przygotowanie do rozwijania systemu zarz\u0105dzania ryzykiem na poziomie IT oraz biznesowym.\nPraca po studiach i awans\nAbsolwenci kierunku Teleinformatyka podejmuj\u0105 dobrze p\u0142atn\u0105 prac\u0119, w dzia\u0142ach bada\u0144 i rozwoju lub w dzia\u0142ach wdro\u017ce\u0144, w firmach rozwijaj\u0105cych i oferuj\u0105cych nowoczesne us\u0142ugi cyfrowe lub u operator\u00f3w telekomunikacyjnych. Absolwenci s\u0105 r\u00f3wnie\u017c dobrze przygotowani do prowadzenia bada\u0144 w firmach nastawionych na innowacje.\nJako miejsce pracy ch\u0119tnie wybieraj\u0105 oddzia\u0142y du\u017cych firm ulokowanych w Krakowie i Ma\u0142opolsce, takie jak: Akamai, Cisco, Comarch, Ericsson, IBM, Motorola, Nokia i Samsung.\u00a0\nAbsolwenci Teleinformatyki nie szukaj\u0105 pracy. To praca szuka absolwenta.\u00a0 S\u0105 zatrudniani na stanowiskach operatora systemu; starszego specjalisty ds. rozwoju; konsultanta, analityka lub architekta. S\u0105 kierownikami projekt\u00f3w. Pe\u0142ni\u0105 funkcje kierownicze. Uczestnicz\u0105 w podejmowaniu decyzji kierunkowych i strategicznych dotycz\u0105cych rozwoju IT w przedsi\u0119biorstwach, w tym r\u00f3wnie\u017c dotycz\u0105cych strategii rozwoju cyberbezpiecze\u0144stwa.\u00a0\n\nRekrutacja\n\nProgram zaj\u0119\u0107 - Sylabus AGH\n\n\"z Przymru\u017ceniem oka\"\n\nTeleinformatyka to mix programowania, telekomunikacji i sieci (Internet, sieci kom\u00f3rkowe, Wi-Fi i inne). S\u0105 to studia wsp\u00f3\u0142tworzone z lud\u017ami m.in. z Google\u2019a, Motoroli, Ericssona i Microsoftu. Wida\u0107 to na zaj\u0119ciach \u2013 nierzadko prowadzonych przez specjalist\u00f3w z firm. Od samego pocz\u0105tku wejdziesz w praktyk\u0119, pracuj\u0105c na sprz\u0119cie od pierwszego tygodnia studi\u00f3w. Potem jest jeszcze ciekawiej, b\u0119dziesz robi\u0107 m.in. gry komputerowe, projektowa\u0107 rzeczywisto\u015b\u0107 VR czy konfigurowa\u0107 \u0142\u0105cza mi\u0119dzy miastami. I to dzia\u0142a \u2013 w firmach m\u00f3wi\u0105, \u017ce ludzie po tych studiach to \u015bwietni sieciowcy, czy programi\u015bci! Przygotuj si\u0119 na intensywn\u0105 dawk\u0119 praktyki. Czeka Ci\u0119 masa fajnych lab\u00f3w i projekt\u00f3w \u2013 programistycznych, sieciowych, z cyberbezpiecze\u0144stwa i sztucznej inteligencji. Na 3-4 roku wi\u0119kszo\u015b\u0107 student\u00f3w ma ju\u017c prac\u0119 w Akamai, Cisco, Aptiv, Nokii, Motoroli czy jakim\u015b start-upie. To Ty b\u0119dziesz wybiera\u0107, z kim chcesz pracowa\u0107! A jak b\u0119dziesz mia\u0142 w\u0142asny pomys\u0142 na biznes (albo cyfrow\u0105 rewolucj\u0119) i nie b\u0119dziesz chcia\u0142 i\u015b\u0107 do firmy, to po studiach in\u017cynierskich id\u017a na magisterk\u0119. Poszerzysz tam swoje horyzonty, zw\u0142aszcza w tematach bezpiecze\u0144stwa sieci, rozwoju oprogramowania i koncepcji przysz\u0142ej infrastruktury IT. Dodatkowo przejdziesz tutorial z tego jak za\u0142o\u017cy\u0107 w\u0142asny biznes na przedsi\u0119biorczo\u015bci innowacyjnej, wi\u0119c b\u0119dziesz m\u00f3g\u0142 wystartowa\u0107 z w\u0142asnym start-upem!", "metadata": {"url": "https://iet.agh.edu.pl/kierunek-teleinformatyka-agh/", "title": "Kierunek Teleinformatyka AGH | Wydzia\u0142 Informatyki, Elektroniki i Telekomunikacji AGH", "depth": 3, "duplicate": false, "content_hash": "5e195cb814eb7039d9134e6042985e63", "word_count": 1356, "headings": [{"level": 2, "text": "Kierunek studi\u00f3w: Teleinformatyka"}, {"level": 3, "text": "\"z Przymru\u017ceniem oka\""}]}}