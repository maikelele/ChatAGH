{"content": "# HYPE na kosmos. Jak powstawa\u0142 satelita AGH?-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/hype-na-kosmos-jak-powstawal-satelita-agh\nCrawled: 2025-03-19 21:14:54\n\nSatelita HYPE zbudowany przez Studenckie Ko\u0142o Naukowe SatLab AGH, fot. KSAF AGH \n\n HYPE na kosmos. Jak powstawa\u0142 satelita AGH? \n\n 17/02/2025 \n\n kosmos \n projekty studenckie \n\nMa dostarcza\u0107 danych do projekt\u00f3w naukowych, edukowa\u0107 i inspirowa\u0107. Nanosatelita opracowany przez \nStudenckie Ko\u0142o Naukowe SatLab\n we wsp\u00f3\u0142pracy z \nCentrum Technologii Kosmicznych AGH\n od stycznia okr\u0105\u017ca orbit\u0119 Ziemi. W jaki spos\u00f3b powstawa\u0142 i jak b\u0119dzie realizowa\u0142 swoj\u0105 misj\u0119?\n\nW pi\u0105tek 24 stycznia w mediach spo\u0142eczno\u015bciowych ko\u0142a pojawi\u0142 si\u0119 gor\u0105co wyczekiwany przez wszystkich zainteresowanych bran\u017c\u0105 kosmiczn\u0105 w Polsce komunikat. Informowano w nim, \u017ce skonstruowany przez zesp\u00f3\u0142 z AGH satelita poprawnie roz\u0142o\u017cy\u0142 anteny i uda\u0142o si\u0119 nawi\u0105za\u0107 z nim obustronn\u0105 komunikacj\u0119. To rekordowe osi\u0105gni\u0119cie z co najmniej dw\u00f3ch powod\u00f3w: HYPE to nie tylko pierwszy satelita w Polsce skonstruowany od podstaw przez zesp\u00f3\u0142 studencki, ale do tego najmniejszy spo\u015br\u00f3d wszystkich 18 satelit\u00f3w, jakie w og\u00f3le powsta\u0142y w naszym kraju.\n\nZanim dosz\u0142o do nawi\u0105zania komunikacji z HYPE'm, satelita okr\u0105\u017ca\u0142 Ziemi\u0119 ju\u017c od tygodnia. 14 stycznia zosta\u0142 wyniesiony w kosmos z Centrum Kosmicznego Vanderberg w Kalifornii (USA) w ramach misji Transporter-12, kt\u00f3r\u0105 zorganizowa\u0142a firma SpaceX z u\u017cyciem swojej flagowej rakiety Falcon 9. Za jej pomoc\u0105 wystrzelony zosta\u0142 statek firmy D-Orbit, na pok\u0142adzie kt\u00f3rego znajdowa\u0142a si\u0119 kapsu\u0142a z wieloma innymi satelitami. Dopiero po jej oddzieleniu si\u0119 od macierzystego statku HYPE zosta\u0142 wyrzucony w kosmos. Nast\u0119pnie linka blokuj\u0105ca przytwierdzone do satelity anteny i rami\u0119 z kamer\u0105 zosta\u0142a przepalona, umo\u017cliwiaj\u0105c ich roz\u0142o\u017cenie. To by\u0142 jeden z najtrudniejszych moment\u00f3w misji.\n\n\u2013 Testowali\u015bmy r\u00f3\u017cne sposoby wi\u0105zania linki czy czasy za\u0142\u0105czania przepalaj\u0105cego j\u0105 opornika, ale do ko\u0144ca nie mieli\u015bmy 100% pewno\u015bci, czy w kluczowym momencie wszystko poprawnie zadzia\u0142a \u2013\n relacjonuje Przemys\u0142aw Sosna, cz\u0142onek SatLab, zaanga\u017cowany w projekt budowy HYPE\u2019a.\n\n Satelita HYPE z roz\u0142o\u017conymi antenami i selfie stickiem, fot. KSAF AGH \n\nSatelita mieszcz\u0105cy si\u0119 na d\u0142oni\n\nUmieszczenie satelity na orbicie i nawi\u0105zanie z nim \u0142\u0105czno\u015bci poprzedzi\u0142o 1,5 roku intensywnych prac. HYPE to satelita klasy PocketQube, kt\u00f3ra charakteryzuje si\u0119 form\u0105 sze\u015bcianu o boku 5 cm i mas\u0105 nieprzekraczaj\u0105c\u0105 250 g. Od samego pocz\u0105tku zesp\u00f3\u0142 za\u0142o\u017cy\u0142, \u017ce HYPE b\u0119dzie wyposa\u017cony w spektrometr do monitorowania Ziemi oraz ekran umiejscowiony na jednej ze \u015bcianek i skierowan\u0105 na niego kamer\u0119 na selfie sticku. Na pozosta\u0142ych \u015bciankach znajduj\u0105 si\u0119 panele s\u0142oneczne po\u0142\u0105czone z akumulatorami zasilaj\u0105cymi aparatur\u0119 satelity oraz czujniki \u015bwiat\u0142a i temperatury.\n\nUmieszczenie wszystkich komponent\u00f3w w kostce o bardzo niewielkiej obj\u0119to\u015bci wymaga\u0142o od os\u00f3b tworz\u0105cych HYPE\u2019a o wiele wi\u0119cej in\u017cynierskiego wk\u0142adu, ni\u017c gdyby zdecydowa\u0142y si\u0119 na budow\u0119 satelity w standardzie dopuszczaj\u0105cym wi\u0119ksze gabaryty.\n\n\u2013 Satelity PocketQube maj\u0105 nie tylko bardzo niewielkie rozmiary, ale s\u0105 te\u017c ma\u0142o rozpowszechnione. Wi\u0119ksze od nich QubeSaty (jedna jednostka ma 10 x 10 x 10 cm) ciesz\u0105 si\u0119 znacznie wy\u017csz\u0105 popularno\u015bci\u0105, w zwi\u0105zku z czym konstruuj\u0105c takiego satelit\u0119 mo\u017cna bez problemu kupi\u0107 ca\u0142\u0105 platform\u0119 do niego. HYPE'a natomiast musieli\u015bmy z\u0142o\u017cy\u0107 sami z elementarnych cz\u0119\u015bci \u2013\n opisuje Przemys\u0142aw Sosna. Dodaje, zesp\u00f3\u0142 we w\u0142asnym zakresie zaprojektowa\u0142 m.in. u\u017cyte w satelicie p\u0142ytki drukowane, a nast\u0119pnie zleci\u0142 ich wykonanie i samodzielnie zintegrowa\u0142 z wykorzystanym w satelicie procesorem i pozosta\u0142\u0105 aparatur\u0105. Dzie\u0142em tw\u00f3rc\u00f3w HYPE\u2019a jest r\u00f3wnie\u017c kod, kt\u00f3ra odpowiada za \u0142\u0105czno\u015b\u0107 z satelit\u0105.\n\nZadania tw\u00f3rcom HYPE\u2019a nie u\u0142atwia\u0142 fakt, \u017ce jego konstrukcja i tworz\u0105ce j\u0105 komponenty nie tylko musia\u0142y by\u0107 odporne na obci\u0105\u017cenia mechaniczne jakim satelity poddawane s\u0105 podczas wynoszenia przez rakiet\u0119, a tak\u017ce promieniowanie kosmiczne i ekstremalne wahania temperatur w trakcie przebywania na orbicie. Winny te\u017c spe\u0142nia\u0107 standardy nak\u0142adane na tego typu urz\u0105dzenia, czyli np. ulega\u0107 spaleniu w atmosferze ziemskiej po zako\u0144czeniu misji.\n\n\u2013 Wiadomo, \u017ce nie s\u0105 to rzeczy \u0142atwo dost\u0119pne \u2013 du\u017cej liczby tzw. komponent\u00f3w \u201espace graded\u201d nie byli\u015bmy w stanie uzyska\u0107, a je\u015bli nawet by\u0142y dost\u0119pne na rynku, to ich cena by\u0142a o rz\u0119dy wielko\u015bci wy\u017csza od standardowych. Musieli\u015bmy wi\u0119c znale\u017a\u0107 kompromis pomi\u0119dzy tym, na co by\u0142o nas sta\u0107, a tym co wytrzyma na orbicie i wype\u0142ni nasz\u0105 misj\u0119 \u2013\n wyja\u015bnia Jakub Klimek, inny cz\u0142onek SatLab zaanga\u017cowany w konstruowanie HYPE\u2019a.\n\nW celu wykluczenia pojawienia si\u0119 usterek, kt\u00f3re mog\u0142yby przyczyni\u0107 si\u0119 do problem\u00f3w w trakcie misji, lot HYPE\u2019a w kosmos poprzedzi\u0142y badania laboratoryjne. W ich trakcie sprawdzano odporno\u015b\u0107 konstrukcji oraz elektroniki na wibracje oraz warunki panuj\u0105ce w kosmicznej pr\u00f3\u017cni. Satelita odbywa\u0142 te\u017c loty balonem stratosferycznym, w trakcie kt\u00f3rych testowano modu\u0142 komunikacyjny.\n\n\u2013 HYPE wznosi\u0142 si\u0119 na 30 czy 40 kilometr\u00f3w i sprawdzali\u015bmy, czy \u0142\u0105czno\u015b\u0107 z nim dzia\u0142a. Podczas tych test\u00f3w odkryli\u015bmy r\u00f3\u017cne b\u0142\u0119dy, kt\u00f3rych nie wy\u0142apywa\u0142y standardowe testy laboratoryjne \u2013\n opowiada Przemys\u0142aw Sosna.\n\nKonstruktorzy satelity musieli te\u017c zmierzy\u0107 si\u0119 z wyzwaniem logistycznym, jakim by\u0142o znalezienie tzw. launch providera, czyli przedsi\u0119biorstwa odpowiedzialnego za wys\u0142anie satelity w kosmos. Zesp\u00f3\u0142 nie korzysta\u0142 bezpo\u015brednio z us\u0142ug firmy SpaceX, kt\u00f3rej rakiet\u0105 HYPE zosta\u0142 wyniesiony na orbit\u0119, ale podj\u0105\u0142 wsp\u00f3\u0142prac\u0119 z mniejszym przedsi\u0119biorstwem Alba Orbital. Firma umie\u015bci\u0142a w rakiecie swoj\u0105 kapsu\u0142\u0119, w kt\u00f3rej HYPE znalaz\u0142 miejsce obok innych ma\u0142ych satelit\u00f3w.\n\n\u2013 Gdyby\u015bmy nie mieli takiej opcji, koszty misji by\u0142yby ogromne i nieosi\u0105galne dla nas \u2013\n wyja\u015bnia Jakub Klimek.\n\nOdk\u0105d HYPE na pocz\u0105tku lipca przeszed\u0142 pomy\u015blnie proces integracji w siedzibie firmy w szkockim Glasgow, nast\u0119pny kontakt z satelit\u0105 zesp\u00f3\u0142 nawi\u0105za\u0142 dopiero, kiedy znalaz\u0142 si\u0119 ju\u017c na orbicie.\n\n Zesp\u00f3\u0142 Studenckiego Ko\u0142a Naukowego SatLab w siedzibie firmy Alba Orbital w Glasgow, fot. KSAF AGH \n\nPo co ten ca\u0142y HYPE?\n\nPlanuj\u0105c misj\u0119, osoby tworz\u0105ce HYPE\u2019a postawi\u0142y przed satelit\u0105 dwa cele. Pierwszy to obserwacja Ziemi za pomoc\u0105 umieszczonego w nim miniaturowego spektrometru, kt\u00f3ry na podstawie analizy widma \u015bwiat\u0142a docieraj\u0105cego z naszej planety mo\u017ce m.in. dostarcza\u0107 zainteresowanym dane do badania zanieczyszczenia \u015bwiat\u0142em, py\u0142ami wulkanicznymi czy degradacji obszar\u00f3w le\u015bnych.\n\n\u2013 Je\u015bli kto\u015b b\u0119dzie chcia\u0142 skorzysta\u0107 z tych danych, b\u0119dziemy mogli mu je udost\u0119pni\u0107 \u2013\n deklaruje Jakub Klimek.\n\nCho\u0107 spektrometr to podstawowy instrument badawczy, w jaki wyposa\u017cony jest HYPE, to u\u017cytecznych danych do analizy mog\u0105 dostarczy\u0107 zespo\u0142owi te\u017c czujniki \u015bwiat\u0142a i temperatury zainstalowane na \u015bciankach satelity.\n\n\u2013 Mo\u017cemy dzi\u0119ki temu pr\u00f3bowa\u0107 zbiera\u0107 dane, jak oddzia\u0142uje na nie promieniowanie s\u0142oneczne i na ich podstawie tworzy\u0107 algorytmy do okre\u015blenia jego pozycji. Co prawda w wi\u0119kszych satelitach s\u0142u\u017c\u0105 do tego bardziej zaawansowane systemy, na przyk\u0142ad \u015bledz\u0105ce pozycj\u0119 gwiazd, ale w naszym przypadku mo\u017ce to prowadzi\u0107 do ciekawych wniosk\u00f3w \u2013\n wyja\u015bnia Przemys\u0142aw Sosna.\n\nPoza realizacj\u0105 celu badawczego, HYPE na ma prostu\u2026 wzbudza\u0107 hype. Zesp\u00f3\u0142 odpowiedzialny za satelit\u0119 chce, \u017ceby jego przyk\u0142ad inspirowa\u0142 innych m\u0142odych ludzi do podejmowanie wyzwa\u0144 zwi\u0105zanych z eksploracj\u0105 kosmosu. Niesienie tego przekazu ma wspiera\u0107 zlokalizowany na jednej ze \u015bcianek satelity ekran i skierowana na niego kamera. Ten pierwszy pozwala na wy\u015bwietlanie przesy\u0142anych z Ziemi tre\u015bci, a jego obraz rejestrowany przez kamer\u0119 mo\u017ce by\u0107 z kolei wysy\u0142any w przeciwn\u0105 stron\u0119, dostarczaj\u0105c np. materia\u0142\u00f3w do publikacji mediach spo\u0142eczno\u015bciowych.\n\nT\u0119 funkcjonalno\u015b\u0107 tw\u00f3rcy HYPE\u2019a chc\u0105 r\u00f3wnie\u017c wykorzysta\u0107 w celach charytatywnych. Ju\u017c teraz, na aukcji organizowanej w ramach 33. Fina\u0142u Wielkiej Orkiestry \u015awi\u0105tecznej Pomocy mo\u017cliwo\u015b\u0107 zrobienia sobie \u201ekosmicznego selfie\u201d sprzedano za 7850 z\u0142.\n\n Ekran HYPE'a i skierowana na niego kamera, fot. KSAF AGH \n\nPrzez trudy do gwiazd\n\nProjekt HYPE to jednak przede wszystkim inwestycja buduj\u0105ca kapita\u0142 umys\u0142owy oraz zaplecze, kt\u00f3re pozwol\u0105 AGH na realizacj\u0119 jeszcze bardziej ambitnych kosmicznych wyzwa\u0144 w przysz\u0142o\u015bci. Sw\u00f3j wk\u0142ad w stworzenie satelity mia\u0142o oko\u0142o 40 os\u00f3b, kt\u00f3re zdoby\u0142y wiedz\u0119 oraz umiej\u0119tno\u015bci z zakresu elektroniki, mechaniki, informatyki czy komunikacji kluczowe dla misji satelitarnych. Co warte podkre\u015blenia, praktycznie ca\u0142e \u201eknow-how\u201d w tym zakresie zesp\u00f3\u0142 zdobywa\u0142 samodzielnie, korzystaj\u0105c m.in. z materia\u0142\u00f3w dost\u0119pnych internecie.\n\n\u2013 ESA i NASA publikuj\u0105 poradniki z og\u00f3lnymi wytycznymi, kt\u00f3rymi nale\u017cy si\u0119 kierowa\u0107, buduj\u0105c satelit\u0119. Bardziej szczeg\u00f3\u0142owe informacje znale\u017a\u0107 mo\u017cna w dokumentacji poszczeg\u00f3lnych rozwi\u0105za\u0144, ma przyk\u0142ad r\u00f3\u017cne cz\u0119\u015bci elektroniczne maj\u0105 swoj\u0105 dokumentacj\u0119, gdzie opisane jest ich dzia\u0142anie. Na podstawie tych informacji mo\u017cna te elementy zintegrowa\u0107 w ramach ca\u0142ego systemu \u2013\n wskazuje Przemys\u0142aw Sosna.\n\nNa pocz\u0105tkowym etapie projektu zesp\u00f3\u0142 nawi\u0105za\u0142 r\u00f3wnie\u017c wsp\u00f3\u0142prac\u0119 dr. Sebastianem Grauem z Uniwersytetu Technicznego w Berlinie.\n\n\u2013 Jego uczelnia wystrzeli\u0142a ju\u017c kilkadziesi\u0105t satelit\u00f3w, wi\u0119c czerpi\u0105c ze swojego do\u015bwiadczenia wskazywa\u0142 nam, co jest dobre i z\u0142e w naszym designie i w kt\u00f3r\u0105 stron\u0119 powinni\u015bmy dalej i\u015b\u0107 \u2013\n opisuje Jakub Klimek.\n\nOpr\u00f3cz stricte in\u017cynierskich kompetencji, do realizacji ca\u0142ego przedsi\u0119wzi\u0119cia niezb\u0119dne by\u0142o r\u00f3wnie\u017c dobre zarz\u0105dzanie i marketing, kt\u00f3ry wytworzy\u0142 wok\u00f3\u0142 projektu pozytywn\u0105 aur\u0119 u\u0142atwiaj\u0105c\u0105 nawi\u0105zanie kooperacji z podmiotami istotnymi dla jego realizacji. Obszerne materia\u0142y o pracach nad HYPE'm mogli obejrze\u0107 m.in. widzowie popularnego programu \u201eKijek w kosmosie\u201d w stacji TVN 24.\n\nDo obs\u0142ugi misji powsta\u0142a tak\u017ce niezb\u0119dna infrastruktura naziemna, kt\u00f3ra mo\u017ce zosta\u0107 wykorzystana r\u00f3wnie\u017c w edukacji kosmicznej i realizacji przysz\u0142ych projekt\u00f3w. Na dachu budynku Centrum Technologii Kosmicznych zamontowano anten\u0119 o \u015brednicy 4,5 m oraz wadze 105 kg do komunikacji z satelit\u0105, a wewn\u0105trz gmachu ulokowano centrum kontroli misji, z kt\u00f3rego zespo\u0142u mo\u017ce profesjonalnie sprawowa\u0107 nad nim kontrol\u0119.\n\n Centrum kontroli misji w CTK, fot. KSAF AGH \n\nMisje HYPE\u2019a na orbicie zosta\u0142a zaplanowana na p\u00f3\u0142 roku. Jednak ju\u017c teraz ekipa SatLab planuje budow\u0119 wi\u0119kszego satelity w standardzie QubeSat, kt\u00f3ry b\u0119dzie zawiera\u0142 spektrometr umo\u017cliwiaj\u0105cy dok\u0142adniejsz\u0105 ni\u017c obecnie obserwacj\u0119 Ziemi oraz eksperymentalny modu\u0142 komunikacji laserowej, kt\u00f3ry b\u0119dzie pierwszym takim modu\u0142em stworzonym w Polsce. Opr\u00f3cz tego satelita zabierze payload biologiczny, kt\u00f3ry pos\u0142u\u017cy do badania wp\u0142ywu promieniowania kosmicznego. Laboratorium SatLab ma si\u0119 natomiast wzbogaci\u0107 o aparat rentgenowski do sprawdzania elektroniki i konstrukcji oraz clean room do budowania komponent\u00f3w i ich integracji.\n\nAktualne losy HYPE\u2019a oraz projekty ko\u0142a mo\u017cna \u015bledzi\u0107 w jego mediach spo\u0142eczno\u015bciowych:\n\nhttps://www.instagram.com/satlab_agh/\nhttps://www.facebook.com/satlab.agh/\nhttps://www.tiktok.com/@satlab.agh\n\nPowr\u00f3t", "metadata": {"url": "https://agh.edu.pl/aktualnosci/detail/hype-na-kosmos-jak-powstawal-satelita-agh", "title": "HYPE na kosmos. Jak powstawa\u0142 satelita AGH?-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "f9e0375643d3855ec9de15ea6458b2b2", "word_count": 1482, "headings": [{"level": 1, "text": "HYPE na kosmos. Jak powstawa\u0142 satelita AGH?"}, {"level": 2, "text": "Satelita mieszcz\u0105cy si\u0119 na d\u0142oni"}, {"level": 2, "text": "Po co ten ca\u0142y HYPE?"}, {"level": 2, "text": "Przez trudy do gwiazd"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}