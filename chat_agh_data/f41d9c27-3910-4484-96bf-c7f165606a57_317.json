{"content": "# Prof. Wojciech G\u00f3recki Profesorem Honorowym AGH-- Serwis Akademii G\u00f3rniczo-Hutniczej \n\nURL: https://www.agh.edu.pl/aktualnosci/info/article/prof-wojciech-gorecki-profesorem-honorowym-agh/\nCrawled: 2025-03-19 22:30:34\n\nfot. Zbigniew Sulima \n\n Prof. Wojciech G\u00f3recki Profesorem Honorowym AGH \n\n 17/12/2021 \n\n uroczysto\u015bci \n\n Prof. Wojciech G\u00f3recki \u2013 specjalista z zakresu poszukiwania z\u0142\u00f3\u017c ropy naftowej i gazu ziemnego oraz rozpoznania i wykorzystania w\u00f3d i energii geotermalnej, przez lata zwi\u0105zany z AGH \u2013 zosta\u0142 wyr\u00f3\u017cniony tytu\u0142em profesora honorowego, nadanym przez macierzyst\u0105 uczelni\u0119. Uroczysto\u015b\u0107 odby\u0142a si\u0119 17 grudnia 2021 r. w AGH.Tytu\u0142 zosta\u0142 przyznany za wybitne osi\u0105gni\u0119cia w dzia\u0142alno\u015bci badawczej, dydaktycznej oraz organizacyjnej w zakresie bada\u0144 naftowych i geotermalnych oraz wiod\u0105c\u0105 rol\u0119 w utworzeniu Centrum Zr\u00f3wnowa\u017conego Rozwoju i Poszanowania Energii w Mi\u0119kini. \n\n\u2013 \nPrzez ostatnie lata podnosi\u0142 Pan i nadal podnosi presti\u017c AGH. Zawsze wspiera Pan m\u0142odych naukowc\u00f3w, wskazuj\u0105c im w\u0142a\u015bciw\u0105 drog\u0119 i przekazuj\u0105c cz\u0119\u015b\u0107 swojego bogatego do\u015bwiadczenia. W tym szczeg\u00f3lnym dniu pragniemy wyrazi\u0107 wdzi\u0119czno\u015b\u0107 za w\u0142o\u017cony trud i po\u015bwi\u0119cenie\n \u2013 podkre\u015bli\u0142 w przem\u00f3wieniu Rektor AGH prof. Jerzy Lis, kt\u00f3ry przytoczy\u0142 tak\u017ce kilka najwa\u017cniejszych fakt\u00f3w z dzia\u0142alno\u015bci Profesora oraz podkre\u015bli\u0142 jego zas\u0142ugi w zakresie nowoczesnej geologii naftowej i optymalizacji poszukiwa\u0144 naftowych.\n\nG\u0142os zabra\u0142 r\u00f3wnie\u017c prof. dr hab. in\u017c. Jacek Matyszkiewicz, Dziekan Wydzia\u0142u Geologii, Geofizyki i Ochrony \u015arodowiska, wnioskuj\u0105cego do Senatu AGH o nadanie prof. Wojciechowi G\u00f3reckiemu tytu\u0142u profesora honorowego AGH:\n \u2013 \nW szczeg\u00f3lno\u015bci chc\u0119 podkre\u015bli\u0107 zas\u0142ugi Profesora w dzia\u0142alno\u015bci naukowej, edukacyjnej i organizacyjnej dla Wydzia\u0142u Geologii, Geofizyki i Ochrony \u015arodowiska i dla naszej uczelni. Tytu\u0142 Profesora Honorowego AGH stanowi wyraz uznania dla prof. Wojciecha G\u00f3reckiego za jego wszechstronny i bogaty dorobek oraz ponadprzeci\u0119tn\u0105 aktywno\u015b\u0107 na polu nauki i edukacji.\n\n\u017byciorys Profesora Honorowego AGH, jego osi\u0105gni\u0119cia naukowo-badawcze, edukacyjne, spo\u0142ecznie i organizacyjne przytoczy\u0142 w laudacji prof. dr hab. Tadeusz Peryt z Pa\u0144stwowego Instytutu Geologicznego \u2013 Pa\u0144stwowy Instytut Badawczy.\n\n\u2013 \nOcenianie dorobku prof. Wojciecha G\u00f3reckiego jest zaszczytem i wielk\u0105 przyjemno\u015bci\u0105. W jego \u017cyciorysie znajdujemy tyle wspania\u0142ych wydarze\u0144 i osi\u0105gni\u0119\u0107, i\u017c trudno wskaza\u0107, kt\u00f3re z nich zas\u0142uguj\u0105 na szczeg\u00f3lne podkre\u015blenie. Jest bowiem uczonym o ogromnym dorobku naukowym wspartym licznymi publikacjami w postaci monografii, artyku\u0142\u00f3w naukowych, ksi\u0105\u017cek, podr\u0119cznik\u00f3w dydaktycznych, monograficznych atlas\u00f3w i szeregu map geologicznych. Jest tw\u00f3rc\u0105 szko\u0142y naukowej obejmuj\u0105cej geologi\u0119 naftow\u0105 oraz geotermi\u0119. Jego osi\u0105gni\u0119cia s\u0105 dobrze znane i rozpoznawalne zar\u00f3wno w Polsce, jak za granic\u0105. Liczne nagrody i wyr\u00f3\u017cnienia mi\u0119dzynarodowe (w tym tytu\u0142y doktora honoris causa zagranicznych uczelni) s\u0105 tego dowodem\n \u2013 m\u00f3wi\u0142 laudator.\n\nPo ceremonii wr\u0119czenia pami\u0105tkowego dyplomu oraz insygni\u00f3w, prof. Wojciech G\u00f3recki wyg\u0142osi\u0142 wyk\u0142ad pt. \nRopa naftowa i gaz ziemny \u2013 tera\u017aniejszo\u015b\u0107 i przysz\u0142o\u015b\u0107\n.\n\nNa zako\u0144czenie uroczysto\u015bci Prorektor ds. Og\u00f3lnych AGH prof. Tadeusz Telejko odczyta\u0142 skierowany do laureata list gratulacyjny podsekretarza stanu w Ministerstwie Klimatu i \u015arodowiska oraz G\u0142\u00f3wnego Geologa Kraju Piotra Dziadzia.\n\nPowr\u00f3t\n\n Powi\u0105zane pliki\n\n prof._honorowy_Gorecki_1.jpg \n 275 KB \n\n prof._honorowy_Gorecki_2.jpg \n 362 KB \n\n prof._honorowy_Gorecki_3.jpg \n 342 KB", "metadata": {"url": "https://www.agh.edu.pl/aktualnosci/info/article/prof-wojciech-gorecki-profesorem-honorowym-agh/", "title": "Prof. Wojciech G\u00f3recki Profesorem Honorowym AGH-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "6694bcb8ef2466205a2aaa05bb4c889e", "word_count": 420, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}