{"content": "# Jak udoskonali\u0107 leczenie nowotwor\u00f3w?-- Serwis Akademii G\u00f3rniczo-Hutniczej \n\nURL: https://www.agh.edu.pl/aktualnosci/detail/jak-udoskonalic-leczenie-nowotworow\nCrawled: 2025-03-19 21:07:13\n\nPrzygotowanie kalibracji element\u00f3w aktywnych fantomu Dose3D-F przed sprz\u0119towym skonfigurowaniem fantomu i rozpocz\u0119ciem w\u0142a\u015bciwego pomiaru dawki. Zesp\u00f3\u0142, od lewej: Bartosz Mindur, Piotr Wi\u0105cek, Jakub Hajduga, Tomasz Szumlak, Dagmara Kulig oraz Damian Kabat. \n\n Jak udoskonali\u0107 leczenie nowotwor\u00f3w? \n\n 12/03/2025 \n\n badania i nauka \n innowacje \n\n Raz wyemitowanej dawki promieniowania nie mo\u017cemy ju\u017c cofn\u0105\u0107. Ale co gdyby\u015bmy byli w stanie dok\u0142adnie zobaczy\u0107 jej dzia\u0142anie, zanim dotrze ona do cia\u0142a pacjenta? Projekt Dose-3D powsta\u0142 po to, by w przysz\u0142o\u015bci dawki promieniowania da\u0142o si\u0119 testowa\u0107 wielokrotnie \u2013 na fantomie. Dzi\u0119ki temu fizycy i lekarze mieliby pewno\u015b\u0107, \u017ce stosuj\u0105 optymalny plan leczenia. Prototyp urz\u0105dzenia jest ju\u017c gotowy, ale etap wprowadzenia do u\u017cycia jeszcze przed nim. Prof. dr hab. in\u017c. Tomasz Szumlak z Katedry Oddzia\u0142ywa\u0144 i Detekcji Cz\u0105stek na Wydziale Fizyki i Informatyki Stosowanej, kierownik projektu, opowiada o jego genezie, realizacji i mo\u017cliwo\u015bciach. \n\nZ naukowcem rozmawia Katarzyna Dziadowicz z Centrum Komunikacji i Marketingu AGH.\n\nPodobno inspiracj\u0105 do rozpocz\u0119cia projektu Dose-3D by\u0142o marzenie fizyka medycznego o narz\u0119dziu, kt\u00f3re pozwoli\u0142oby na sprawdzenie dawki promieniowania przed podaniem jej pacjentowi.\n\nTo troch\u0119 intryguj\u0105ca historia. Ko\u0144czyli\u015bmy projekt, w kt\u00f3rym moja grupa uczestniczy\u0142a jako specjali\u015bci od oprogramowania. Projekt dotyczy\u0142 stabilno\u015bci procedury kalibracji i skupia\u0142 si\u0119 g\u0142\u00f3wnie na tym, \u017ceby weryfikowa\u0107 powtarzalno\u015b\u0107 dawek promieniowania. Co ciekawe, ta grupa, kt\u00f3ra si\u0119 wtedy zbudowa\u0142a, doprowadzi\u0142a te\u017c do ko\u0144ca obecny projekt \u2013 chocia\u017c nie by\u0142y ze sob\u0105 zwi\u0105zane. Byli\u015bmy natomiast grup\u0105 os\u00f3b, kt\u00f3re maj\u0105 do\u015bwiadczenie w projektowaniu detektor\u00f3w i w czasie naszego ostatniego spotkania jeden z medyk\u00f3w powiedzia\u0142, \u017ce takim super urz\u0105dzeniem by\u0142by detektor, kt\u00f3ry mierzy\u0142by dawk\u0119 promieniowania w jednym momencie w ca\u0142ej obj\u0119to\u015bci modelowanej i od razu w czasie rzeczywistym dostarcza\u0142 informacje na temat zdeponowanej dawki terapeutycznej. Ta szybka my\u015bl przerodzi\u0142a si\u0119 w seri\u0119 dyskusji z ekspertami z Narodowego Instytutu Onkologii (NIO) i Politechniki Krakowskiej co w efekcie zaowocowa\u0142o pozyskaniem, w ramach projektu Team-NET Fundacji na Rzecz Nauki Polskiej, funduszy europejskich z Programu Operacyjnego Inteligentny Rozw\u00f3j.\n\nOpracowany przez Pa\u0144stwa detektor ma mie\u0107 zastosowanie w terapii fotonowej.\n\nTaki by\u0142 pocz\u0105tkowo pomys\u0142. Tamta grupa by\u0142a zaanga\u017cowana w prace Narodowego Instytutu Onkologii, wi\u0119c zacz\u0119\u0142o si\u0119 od terapii fotonowej, ale obecnie wsp\u00f3\u0142pracujemy te\u017c z Instytutem Fizyki J\u0105drowej, \u017ceby spr\u00f3bowa\u0107 u\u017cy\u0107 naszego detektora w przypadku wi\u0105zki protonowej. Pacjenci oczywi\u015bcie s\u0105 bezpieczni i w zasadzie weryfikacja jest wysokiej jako\u015bci, ale przyda\u0142oby si\u0119 takie urz\u0105dzenie jak nasz fantom, \u017ceby bezpo\u015brednio zmierzy\u0107 wi\u0105zk\u0119 promieniowania w zadanej obj\u0119to\u015bci. Teoretycznie dzi\u0119ki takiemu rozwi\u0105zaniu mogliby\u015bmy mie\u0107 dost\u0119p do informacji o tym, jak dok\u0142adnie wygl\u0105da p\u0119czek tych proton\u00f3w. S\u0105 z tym oczywi\u015bcie problemy, bo taka wi\u0105zka protonowa jest jednak pot\u0119\u017cna (w sensie mo\u017cliwej do zdeponowania energii); jest jak\u2026 poci\u0105g. I \u201ewje\u017cd\u017caj\u0105c\u201d do tego detektora potencjalnie mog\u0142aby dokona\u0107 zniszcze\u0144 albo wywo\u0142a\u0107 efekt tzw. quenchingu jonizacyjnego tej wi\u0105zki. To niepo\u017c\u0105dane zjawisko, kt\u00f3re mo\u017ce wyst\u0119powa\u0107 w systemach detekcji promieniowania, gdy mamy do czynienia z wysoko jonizuj\u0105cym promieniowaniem (jakim jest te\u017c wi\u0105zka protonowa). M\u00f3wimy o nim, gdy odpowied\u017a detektora na zdeponowan\u0105 energi\u0119 jest nieliniowa. Tymczasem po\u017c\u0105dan\u0105 cech\u0105 system\u00f3w detekcji promieniowania jest w\u0142a\u015bnie liniowo\u015b\u0107 odpowiedzi. Quenching jonizacyjny jest wi\u0119c efektem bardzo istotnym, ale z naszej perspektywy niekorzystnym.\n\nDo tej pory nikt tego nie robi\u0142 \u2013 by\u0142y tylko r\u00f3\u017cnego rodzaj studia testowe ze scyntylatorami, ale nikt nie bada\u0142 tego zjawiska przy u\u017cyciu urz\u0105dzenia z granulacj\u0105 przestrzenn\u0105. Scyntylatorami nazywamy zwyczajowo materia\u0142y, kt\u00f3re s\u0105 zdolne do emisji foton\u00f3w (o szerokim spektrum energii) w odpowiedzi na przekaz energii od promieniowania oddzia\u0142uj\u0105cego z nimi. Materia\u0142y te mog\u0105 wyst\u0119powa\u0107 w stanie ciek\u0142ym oraz sta\u0142ym. W naszych badaniach koncentrujemy si\u0119 na wyj\u0105tkowych, bo drukowanych, plastikach scyntylacyjnych, co wa\u017cne \u2013 o w\u0142asno\u015bciach zbli\u017conych do tkanek. Zastosowanie takiego detektora z granulacj\u0105 wzd\u0142u\u017c wi\u0105zki protonowej by\u0142oby rozwi\u0105zaniem pionierskim, bo dotychczas wi\u0119cej prac dotyczy\u0142o oddzia\u0142ywania plastikowego scyntylatora z fotonami. Ale ten fantom ma du\u017cy potencja\u0142 tak\u017ce w przypadku proton\u00f3w, wi\u0119c chcieliby\u015bmy go wydoby\u0107, chocia\u017c te prace s\u0105 na razie w pocz\u0105tkowych stadiach.\n\nNa czym zatem polega terapia fotonowa?\n\nRadioterapia z u\u017cyciem wi\u0105zek fotonowych, jest jednym ze sposob\u00f3w leczenia onkologicznego. W odr\u00f3\u017cnieniu od terapii protonowej mo\u017ce by\u0107 stosowana do bardzo rozleg\u0142ych zmian nowotworowych o skomplikowanych kszta\u0142tach umiejscowionych w r\u00f3\u017cnych cz\u0119\u015bciach cia\u0142a. Istotn\u0105 r\u00f3\u017cnic\u0105 pomi\u0119dzy terapi\u0105 fotonow\u0105 i protonow\u0105 jest spos\u00f3b dostarczania dawki terapeutycznej, kt\u00f3ra efektywnie niszczy tkanki nowotworowe. W przypadku proton\u00f3w jonizacja jest mniej wi\u0119cej sta\u0142a, a w momencie utraty znacznej cz\u0119\u015bci energii kinetycznej protony gwa\u0142townie trac\u0105 energi\u0119 (to tak zwane maksimum Bragga). Dzi\u0119ki temu terapia protonowa mo\u017ce by\u0107 stosowana w przypadku nowotwor\u00f3w umiejscowionych p\u0142ytko, m\u00f3wi\u0105c w znacznym uproszczeniu. Oddzia\u0142ywanie foton\u00f3w ma zupe\u0142nie inny charakter \u2013 nie mamy w tym przypadku nag\u0142ych zmian zdeponowanej energii. Terapi\u0119 fotonow\u0105 dobrze przedstawia si\u0119 w zestawieniu z terapi\u0105 protonow\u0105, bo chodzi o to, \u017ce w przypadku proton\u00f3w mamy mo\u017cliwo\u015b\u0107 precyzyjnego sterowania wi\u0105zk\u0105. Tam w zasadzie mo\u017cemy ustawia\u0107 energi\u0119 i intensywno\u015b\u0107 tej wi\u0105zki, a procesy fizyczne zwi\u0105zane z deponowaniem energii s\u0105 bardzo przewidywalne. Dla danej energii mo\u017cemy sobie zdefiniowa\u0107 g\u0142\u0119boko\u015b\u0107 maksymalnego wnikania \u2013 w przypadku proton\u00f3w jeste\u015bmy w stanie zaplanowa\u0107, gdzie zostanie zdeponowane nawet 99% procent tej energii. Dlatego tak\u0105 wi\u0105zk\u0105 mo\u017cna atakowa\u0107 zmiany nowotworowe, kt\u00f3re s\u0105 blisko jakich\u015b istotnych organ\u00f3w i \u015bwietnie nadaj\u0105 si\u0119 do niej nowotwory, kt\u00f3re s\u0105 zlokalizowane blisko powierzchni, np. nowotwory oka, ale tak\u017ce np. nowotwory okolic m\u00f3zgu, bo tkanka do penetracji nie jest rozleg\u0142a. Problem pojawia si\u0119 wtedy, gdy zmiana nowotworowa jest rozleg\u0142a i g\u0142\u0119boko umiejscowiona, jak w przypadku tkanek mi\u0119kkich, takich jak p\u0142uca. Tu zaczyna si\u0119 problem dla terapii protonowej, bo wtedy ten proces jonizacji dotyka te\u017c tej zdrowej tkanki \u201epo drodze\u201d i jest dosy\u0107 intensywny, bo wi\u0105zka j\u0105 penetruje, \u017ceby dotrze\u0107 na tak\u0105 g\u0142\u0119boko\u015b\u0107. Dlatego je\u015bli mamy rozleg\u0142e zmiany chorobowe i one s\u0105 g\u0142\u0119boko, to kierujemy si\u0119 ku terapii fotonowej. W przypadku terapii fotonowej wi\u0105zka foton\u00f3w jest produkowana przez wi\u0105zk\u0119 elektron\u00f3w bombarduj\u0105cych specjalnie dobrany element wykonany z ci\u0119\u017ckiego metalu (np. wolfram). Elektrony s\u0105 gwa\u0142townie wyhamowywane, produkuj\u0105c efektywnie promieniowanie X, w zasadzie jest to system podobny do lampy rentgenowskiej, tylko oczywi\u015bcie o troch\u0119 innym zakresie energii i innej intensywno\u015bci wi\u0105zki. Taka maszyna, produkuj\u0105c t\u0119 wi\u0105zk\u0119 fotonow\u0105, od razu stwarza problem \u2013 bo wi\u0105zk\u0105 fotonow\u0105 nie mog\u0119 sterowa\u0107 tak jak protonami. To s\u0105 cz\u0105stki niena\u0142adowane, wytwarzana wi\u0105zka jest szeroka, a fotony nie maj\u0105 okre\u015blonej energii ale ca\u0142e widmo, bo ten proces hamowania elektron\u00f3w jest nieokie\u0142znany. Wi\u0105zk\u0105 protonow\u0105 mog\u0119 skanowa\u0107 wybrany obszar, bardzo \u0142atwo mog\u0119 tak ustawi\u0107 pole magnetyczne, \u017ce po prostu wi\u0105zk\u0119 mog\u0119 sobie porusza\u0107 w g\u00f3r\u0119 w d\u00f3\u0142, a dodatkowo mog\u0119 zmienia\u0107 energi\u0119. Natomiast w przypadku wi\u0105zki fotonowej nie mog\u0119 czego\u015b takiego zrobi\u0107; fotony nie s\u0105 sterowalne w ten spos\u00f3b. Wi\u0119c tu ca\u0142a sztuka polega na tym, \u017ceby odpowiednio kondycjonowa\u0107 t\u0119 wi\u0105zk\u0119 fotonow\u0105: trzeba j\u0105 sp\u0142aszczy\u0107, pr\u00f3bowa\u0107 j\u0105 jako\u015b wyr\u00f3wna\u0107, dodatkowo, je\u015bli zaczynamy m\u00f3wi\u0107 o takich aspektach jak leczenie rozleg\u0142ego nowotworu, to ten nowotw\u00f3r mo\u017ce mie\u0107 r\u00f3\u017cny kszta\u0142t, wi\u0119c bardzo du\u017c\u0105 komplikacj\u0105 jest samo kszta\u0142towanie pola. S\u0105 bardzo skomplikowane systemy tak zwanych wielolistkowych kolimator\u00f3w, kt\u00f3re ustawiaj\u0105 si\u0119 w taki specyficzny kszta\u0142t, a do tego jeszcze trzeba wzi\u0105\u0107 pod uwag\u0119, \u017ce ta wi\u0105zka to jest projekcja na pewn\u0105 odleg\u0142o\u015b\u0107. Wi\u0105zka nie jest kontrolowana, wi\u0119c b\u0119dzie rozbie\u017cna \u2013 tak jak z rzucaniem zaj\u0105czk\u00f3w na \u015bcian\u0119: z odleg\u0142o\u015bci\u0105 ten obraz si\u0119 zmienia \u2013 jest bardziej rozmyty i wi\u0119kszy. Wi\u0119c musimy mie\u0107 bardzo zaawansowane narz\u0119dzia, kt\u00f3re b\u0119d\u0105 modelowa\u0142y, jak b\u0119dzie wygl\u0105da\u0107 projekcja tej wi\u0105zki, rzut otwarcia kolimatora na cia\u0142o pacjenta. I to s\u0105 wszystkie te komplikacje w przystosowaniu tej wi\u0105zki, \u017ceby ona by\u0142a wi\u0105zk\u0105 terapeutyczn\u0105. Poza tym, nie jest \u0142atwo przygotowa\u0107 t\u0119 wi\u0105zk\u0119 tak, \u017ceby mia\u0142a sta\u0142e nat\u0119\u017cenie. Czyli mam pewien obszar terapeutyczny i w zasadzie kiedy produkujemy t\u0119 wi\u0105zk\u0119 fotonow\u0105, to ona jest jak fala kulista \u2013 ma taki nieregularny kszta\u0142t na swoim czole. Dodatkowo, o ile takie ci\u0119\u017ckie cz\u0105stki na\u0142adowane, jak protony, maj\u0105 w zasadzie sta\u0142\u0105 jonizacj\u0119 w funkcji g\u0142\u0119boko\u015bci penetrowania i jak si\u0119 cz\u0105stka zatrzymuje, to w tym miejscu jest depozyt praktycznie ca\u0142ej energii, to w przypadku foton\u00f3w mamy jak gdyby ci\u0105g\u0142y i bardzo zmienny depozyt. Ta wi\u0105zka deponuje energi\u0119 w spos\u00f3b bardziej wyk\u0142adniczy, czyli nie jest tak, \u017ce mamy fragment jakiego\u015b sta\u0142ego depozytu i gdzie\u015b tam mamy maksymalny depozyt, tylko jest takie sta\u0142e os\u0142abianie tej wi\u0105zki fotonowej. I to jest kolejny problem, bo nie mo\u017cemy atakowa\u0107 tej zmiany z jednego k\u0105ta, z jednej pozycji. Nale\u017cy opracowa\u0107 plan leczenia, kt\u00f3ry b\u0119dzie na\u015bwietla\u0142 to miejsce pod kilkoma albo nawet kilkudziesi\u0119cioma r\u00f3\u017cnymi k\u0105tami \u2013 od g\u00f3ry, od do\u0142u, z boku; tak, \u017ceby po prostu jak najmniejsz\u0105 dawk\u0119 energii zdeponowa\u0107 w zdrowych tkankach, a tylko w miejscu chorobowo zmienionym zdeponowa\u0107 jej du\u017co.\n\nWi\u0119c je\u015bli pacjent przychodzi z jak\u0105\u015b diagnoz\u0105 do lekarza, to najpierw musi by\u0107 dyskusja ze specjalistami z dziedziny fizyki medycznej, musi by\u0107 bardzo dok\u0142adnie zdefiniowana ta przestrze\u0144, gdzie b\u0119dzie deponowana dawka terapeutyczna, s\u0105 do tego specjalne programy komputerowe, kt\u00f3re robi\u0105 symulacje, a p\u00f3\u017aniej opracowuj\u0105 jak najlepsze dostarczenie tej dawki \u2013 obliczaj\u0105 z jakich kierunk\u00f3w najlepiej na\u015bwietla\u0107 to miejsce, omijaj\u0105c istotne organy, tak \u017ceby\u015bmy w miejscu, gdzie jest chora tkanka, mieli to maksimum depozytu. Tak to wygl\u0105da w telegraficznym skr\u00f3cie.\n\nTo, o co my walczymy w naszym projekcie, to \u017ceby\u015bmy mieli urz\u0105dzenie, kt\u00f3re jest bardzo dobrze przygotowane do dok\u0142adnego zmierzenia rozk\u0142adu dawki przestrzennej i kt\u00f3re pozwoli nam pokaza\u0107, \u017ce to, co symulujemy, jest zgodne ze stanem faktycznym. Normalnie nie ma mo\u017cliwo\u015bci takiej weryfikacji, bo pacjentowi, kt\u00f3ry przechodzi terapi\u0119, nie da si\u0119 w\u0142o\u017cy\u0107 do \u015brodka czego\u015b, co pozwoli\u0142oby bezpo\u015brednio zmierzy\u0107 zdeponowane dawki promieniowania. Do tej pory opiera\u0142o si\u0119 to raczej na kalibracji tego urz\u0105dzenia, na analizie danych z fantom\u00f3w i symulacjach, przy czym te dotychczas u\u017cywane fantomy mia\u0142y ograniczone mo\u017cliwo\u015bci. W obecnie u\u017cywanych fantomach mamy sond\u0119, kt\u00f3ra zmienia pozycj\u0119 kilkadziesi\u0105t razy, na przyk\u0142ad, \u017ceby odmierzy\u0107 jak\u0105\u015b obj\u0119to\u015b\u0107, albo s\u0105 to fantomy wykonane z materia\u0142u zmieniaj\u0105cego swojego w\u0142asno\u015bci w wyniku promieniowania. P\u00f3\u017aniej trzeba zawie\u017a\u0107 taki fantom do odczytu, kt\u00f3ry jest bardzo skomplikowany i zwykle niestabilny, bo jest podatny na zmian\u0119 w wyniku czynnik\u00f3w zewn\u0119trznych jak temperatura czy czas.\n\nNasz pomys\u0142 jest taki, \u017ceby zrobi\u0107 urz\u0105dzenie, kt\u00f3re b\u0119dzie mie\u0107 odpowiedni\u0105 segmentacj\u0119 pozwalaj\u0105c\u0105 na pomiar przestrzenny w zasadzie w czasie rzeczywistym. Wstawimy nasz fantom do wi\u0105zki terapeutycznej, a wewn\u0105trz, przy pomocy oprogramowania, b\u0119dziemy mogli wymodelowa\u0107, gdzie znajduje si\u0119 chore miejsce. Mogliby\u015bmy to zrobi\u0107 nawet dla indywidualnego pacjenta \u2013 odczyta\u0107 ze skanu CT lokalizacj\u0119 chorego miejsca, zobaczy\u0107 jak wygl\u0105da i wymodelowa\u0107 to w naszym fantomie, a p\u00f3\u017aniej przy u\u017cyciu tego fantomu sprawdzi\u0107 ca\u0142y plan leczenia, a by\u0107 mo\u017ce nawet wprowadzi\u0107 okre\u015blone korekty.\n\nCzyli fizycznie mamy fantom, do kt\u00f3rego celujemy t\u0105 wi\u0105zk\u0105 fotonow\u0105, a za po\u015brednictwem oprogramowania zaznaczamy, gdzie s\u0105 chore miejsca?\n\nDok\u0142adnie. Fantom jest podzielony na ma\u0142e woksele i przy pomocy oprogramowania oznaczam, kt\u00f3re woksele s\u0105 wewn\u0105trz zmiany chorobowej, a kt\u00f3re na zewn\u0105trz. W klasycznych fantomach tego si\u0119 nie robi \u2013 tam zwykle jest jedna ekspozycja, robi si\u0119 kalibracj\u0119 i weryfikuje urz\u0105dzenia. Z takim fantomem jak opracowany przez nas mo\u017cemy przygotowa\u0107 dok\u0142adnie taki plan leczenia jak dla pacjenta, przeprowadzi\u0107 go na fantomie i dok\u0142adnie zmierzy\u0107, jaka jest dawka promieniowania w miejscu, kt\u00f3re reprezentuje w fantomie jak\u0105\u015b zmian\u0119 chorobow\u0105 i jaki jest jej rozk\u0142ad przestrzenny.\n\n Zesp\u00f3\u0142 Dose3D-Future. Na zdj\u0119ciu od lewej: Bartosz Mindur, Damian Kabat, Tomasz Szumlak, Piotr Wi\u0105cek, Stefan Koperny, Tomasz Fiutowski, Dagmara Kulig, Maciej Kope\u0107 oraz Andrzej Korba. \n\nSkonstruowany fantom jest modularny. Co to znaczy?\n\nModularno\u015b\u0107 w tym momencie mo\u017cemy rozumie\u0107 na kilku poziomach. Przede wszystkim jest zwi\u0105zana z konfigurowalno\u015bci\u0105. Jak wida\u0107 (patrz obrazek poni\u017cej \u2013 przyp. red.), fantom mo\u017cemy mie\u0107 np. w konfiguracji takiej wysokiej wie\u017cy, albo w konfiguracji dw\u00f3ch wie\u017c obok siebie, czyli w zale\u017cno\u015bci od tego, kt\u00f3ry organ chcia\u0142bym analizowa\u0107, mog\u0119 sobie po prostu z tych moich kosteczek z\u0142o\u017cy\u0107 tak\u0105 struktur\u0119. W praktyce, je\u015bli my\u015bleliby\u015bmy o sprzeda\u017cy takiego urz\u0105dzenia, to pewnie mieliby\u015bmy prekonfigurowalne dwie albo trzy takie struktury: powiedzmy du\u017c\u0105, \u015bredni\u0105 i ma\u0142\u0105. Natomiast ta pierwsza, podstawowa konfigurowalno\u015b\u0107 jest taka, \u017ce mamy pojedyncze woksele ze scyntylatorem, z kt\u00f3rych mo\u017cemy sk\u0142ada\u0107 struktury do detekcji. I teraz modularno\u015b\u0107, czyli ten wy\u017cszy stopie\u0144 konfigurowalno\u015bci, polega na tym, \u017ce ja mog\u0119 po prostu dok\u0142ada\u0107 i dok\u0142ada\u0107, i dok\u0142ada\u0107, i budowa\u0107 coraz wi\u0119ksze struktury. Taka pojedyncza struktura, kt\u00f3r\u0105 my nazywamy warstw\u0105 albo slicem, to jest struktura zwi\u0105zana z samym odczytem, bo odczyt jest realizowany przez fotopowielacz, kt\u00f3ry ma okre\u015blon\u0105 ilo\u015b\u0107 kana\u0142\u00f3w pozwalaj\u0105cych na odczyt 64 wokseli. I teraz mog\u0119 sobie po prostu dok\u0142ada\u0107 kolejne modu\u0142y \u2013 jeden, dwa, trzy, cztery, pi\u0119\u0107, w zasadzie tylko koszty s\u0105 limitem.\n\nCzy dzi\u0119ki temu b\u0119dzie mo\u017cna dostosowa\u0107 ten fantom do swoich potrzeb?\n\nTak, dany szpital m\u00f3g\u0142by zainwestowa\u0107 w ma\u0142e urz\u0105dzenie i wtedy mia\u0142by np. osiem modu\u0142\u00f3w, albo m\u00f3g\u0142by zainwestowa\u0107 w wi\u0119ksze, i wtedy mia\u0142by np. 24 modu\u0142y. W tym momencie pojedynczy woksel ma rozmiary 10\u00d710\u00d710 mm, ale tak naprawd\u0119 nasza docelowa miniaturyzacja to by\u0142oby 5\u00d75\u00d75 mm, czyli obj\u0119to\u015bciowo osiem razy mniej. Mo\u017cna by zej\u015b\u0107 jeszcze ni\u017cej, ale w tym przypadku w zasadzie nie ma to sensu. Robi\u0105 to korea\u0144skie grupy, ale one pracuj\u0105 nad fantomami, kt\u00f3re by\u0142yby fantomami dla sk\u00f3ry, super cieniutkimi, na kilkaset mikrometr\u00f3w. Mia\u0142yby mie\u0107 one zastosowanie w walce ze skutkami poparze\u0144 w takich przypadkach jak awaria elektrowni j\u0105drowej i opad betaaktywnego nuklidu.\n\nNatomiast my si\u0119 koncentrujemy na czym\u015b innym i ten kraniec miniaturyzacji jest zwi\u0105zany w zasadzie z fizyk\u0105 tego procesu depozytu energii. Bior\u0105c pod uwag\u0119 r\u00f3\u017cnego rodzaju zjawiska, w\u0142asno\u015bci fizyczne, wydaje si\u0119, \u017ce to jest chyba ten kraniec miniaturyzacji. Jak przeprowadzi si\u0119 testy i takie szybkie oszacowania, to liczba kana\u0142\u00f3w odczytu to by\u0142oby maksymalnie oko\u0142o 10 tysi\u0119cy, dla takiego najbardziej zminiaturyzowanego rozbudowanego uk\u0142adu.\n\nJakie s\u0105 przeszkody do zmniejszenia tych wokseli z obecnego rozmiaru, techniczne czy finansowe?\n\nG\u0142\u00f3wnie finansowe, bo opracowali\u015bmy szereg technologii przystosowania tych scyntylator\u00f3w, budowania, \u0142\u0105czenia scyntylator\u2013w\u0142\u00f3kno i w\u0142\u00f3kno\u2013fotopowielacz. Bywa, \u017ce to s\u0105 rzeczy robione przemys\u0142owo w spos\u00f3b, kt\u00f3ry nam nie odpowiada. S\u0105 te\u017c jakie\u015b grupy, kt\u00f3re robi\u0105 podobne rzeczy, ale wtedy zwykle to ukrywaj\u0105. Wi\u0119c bardzo wiele rzeczy musieli\u015bmy robi\u0107 od pocz\u0105tku w tym wszystkim, ale w tym momencie wydaje si\u0119, \u017ce g\u0142\u00f3wna przeszkoda w dalszych badaniach, to finanse. Sko\u0144czy\u0142 si\u0119 projekt, teraz poszukujemy nowych \u017ar\u00f3de\u0142 finansowania. Natomiast wydaje si\u0119, \u017ce wi\u0119kszo\u015b\u0107 rzeczy mamy na tyle opracowan\u0105, \u017ce mogliby\u015bmy przyst\u0105pi\u0107 w\u0142a\u015bnie do prac nad etapem komercjalizacji takich rozwi\u0105za\u0144.\n\nA czy mo\u017cliwe jest te\u017c zaprogramowanie w tym fantomie r\u00f3\u017cnych narz\u0105d\u00f3w? Bo chyba nie wszystkie reaguj\u0105 na promieniowanie tak samo?\n\nOczywi\u015bcie mamy pewnego rodzaju ograniczenia. Scyntylator jest tak dobrany, \u017ce ma w\u0142asno\u015bci tkankopodobne, wi\u0119c przyjmujemy, \u017ce on w spos\u00f3b przybli\u017cony odpowiada tak, jak \u015brednia tkanka. Takie u\u015brednienie stosujemy, tak czy inaczej, w ka\u017cdej terapii. Wi\u0105zka terapeutyczna przechodzi przez r\u00f3\u017cne warstwy naszego organizmu i m\u00f3wimy, \u017ce co do pewnych \u015brednich w\u0142asno\u015bci, mo\u017cemy to modelowa\u0107 materia\u0142em, kt\u00f3ry ma tak\u0105 g\u0119sto\u015b\u0107. Wi\u0119c ten nasz scyntylator ma tkankopodobne w\u0142asno\u015bci w takim sensie \u015bredniej tkanki.\n\nI mog\u0119 sobie modelowa\u0107 tu r\u00f3\u017cne zmiany chorobowe, np. wstawi\u0107 prostat\u0119 czy wstawi\u0107 kawa\u0142ek p\u0142uca w tym sensie, \u017ce po prostu oznaczam woksele, kt\u00f3re na skanie CT odpowiadaj\u0105 tej zmianie nowotworowej. Oczywi\u015bcie nie jest to banalne, bo p\u00f3\u017aniej, patrz\u0105c w przysz\u0142o\u015b\u0107, mo\u017cemy fantazjowa\u0107 nad fantomem, kt\u00f3ry b\u0119dzie mia\u0142 np. wydrukowane \u017cebra, wymodelowan\u0105 jak\u0105\u015b tkank\u0119 mi\u0119kk\u0105, jak sk\u00f3ra, a to urz\u0105dzenie aktywne gdzie\u015b tam siedzi w \u015brodku i mo\u017ce by\u0107 dostosowywane do potrzeb u\u017cytkownika. To wszystko uproszczenia, ale to i tak rewolucyjny skok w por\u00f3wnaniu z tym, co w tym momencie jest dost\u0119pne. Wi\u0119c tu mo\u017cemy po prostu przeprowadzi\u0107 dok\u0142adny plan leczenia, taki jak dla jakiego\u015b indywidualnego pacjenta i po wykonaniu ca\u0142ego planu, po tych wszystkich ekspozycjach, zweryfikowa\u0107, jaka tu jest dok\u0142adnie dawka zdeponowana.\n\nTe scyntylatory opracowywali Pa\u0144stwo w czasie trwania projektu?\n\nTakie scyntylatory to bardzo skomplikowany projekt. Za ich tworzenie odpowiadaj\u0105 bardzo dobrze sfinansowane grupy na \u015bwiecie. My pracujemy nad nimi we wsp\u00f3\u0142pracy z grup\u0105 korea\u0144sk\u0105 i z uniwersytetem Hanyang. Oni podsy\u0142aj\u0105 nam r\u00f3\u017cne typy scyntylator\u00f3w i my je testujemy pod k\u0105tem naszych potrzeb.\n\nJakie jeszcze elementy musieli Pa\u0144stwo opracowa\u0107 na rzecz tego projektu, \u017ceby ten fantom m\u00f3g\u0142 funkcjonowa\u0107?\n\nCa\u0142\u0105 mechanik\u0119, czyli po prostu ca\u0142e zewn\u0119trzne pude\u0142ko, ca\u0142\u0105 struktur\u0119, w kt\u00f3rej kostki (ze scyntylatorem) by\u0142y uk\u0142adane. To s\u0105 rzeczy, kt\u00f3re my tutaj projektujemy i drukujemy na miejscu. Stworzyli\u015bmy sobie takie stanowiska do wydruk\u00f3w 3D. Nie by\u0142o tego w planach, ale w trakcie okaza\u0142o si\u0119, \u017ce r\u00f3\u017cnego rodzaju drobne narz\u0119dzia bardzo trudno kupi\u0107 gotowe, wi\u0119c w ci\u0105gu trwania projektu musieli\u015bmy wykona\u0107 kilka tysi\u0119cy r\u00f3\u017cnego rodzaju detali, m.in. narz\u0119dzi pomocniczych do polerowania \u015bwiat\u0142owod\u00f3w oraz support\u00f3w czy tacek do rozk\u0142adania pojedynczych kostek scyntylatora. To stanowisko do wydruk\u00f3w 3D okaza\u0142o si\u0119 w zasadzie jednym z kluczowych osi\u0105gni\u0119\u0107 grupy z AGH. No i oczywi\u015bcie opracowywali\u015bmy ca\u0142\u0105 elektronik\u0119. Elektronik\u0119 odczytu, infrastruktur\u0119 dla chipu, kt\u00f3ry przetwarza sygna\u0142 i p\u00f3\u017aniej przetwarzanie wst\u0119pne np. sygna\u0142u cyfrowego przy u\u017cyciu konfigurowalnych procesor\u00f3w FPGA. To wszystko zaprojektowali\u015bmy i zbudowali\u015bmy sami, a ca\u0142a ta warstwa akwizycyjna by\u0142a stworzona i teraz te pewne elementy pr\u00f3bujemy opatentowa\u0107, w\u0142a\u015bnie rozpocz\u0119\u0142y si\u0119 procedury.\n\nA czy nie da\u0142oby si\u0119 zaprogramowa\u0107 takich symulacji bez tego fizycznego fantomu?\n\nOczywi\u015bcie da si\u0119, ale symulacja to tylko symulacja, to zawsze tylko pewnego rodzaju przybli\u017cenie. My robimy symulacje, mamy ca\u0142\u0105 platform\u0119, nawet doskonalsz\u0105 ni\u017c te tzw. analityczne narz\u0119dzia do symulacji, bo mamy porz\u0105dny symulator, kt\u00f3ry po prostu symuluje fizyk\u0119 u\u017cytego promieniowania. Ale to jest symulacja \u2013 wi\u0119c tak czy inaczej, kiedy np. budujemy jakie\u015b urz\u0105dzenie, to symulacja nam pomaga, ale koniec ko\u0144c\u00f3w musimy zbudowa\u0107 prototyp. Nie mo\u017cemy zbudowa\u0107 samolotu i od razu powiedzie\u0107: \u201eNo to latajcie!\u201d, bo przeprowadzili\u015bmy ile\u015b symulacji. Symulacje pomagaj\u0105 nam jak gdyby wpa\u015b\u0107 w jak\u0105\u015b optymaln\u0105 przestrze\u0144 rozwi\u0105zania, ale pomiar to jest pomiar, dlatego te\u017c te weryfikacje czy kalibracje urz\u0105dze\u0144, przeprowadza si\u0119 z fantomami. S\u0105 r\u00f3\u017cnego rodzaju fantomy, na kt\u00f3rych musi by\u0107 ten proces weryfikacji, bo np. maszyna odrobink\u0119 przek\u0142amuje, ma jakie\u015b ograniczenia techniczne. I wtedy symulacja nie jest w stanie tego w \u017caden spos\u00f3b odkry\u0107, bo ja symuluj\u0119 konfiguruj\u0119 z zaplanowanym ustawieniem maszyny, a fantom jest w stanie pokaza\u0107, \u017ce jest co\u015b nie tak. Wi\u0119c maj\u0105c super precyzyjne i bardzo drogie urz\u0105dzenie do na\u015bwietlania, za dziesi\u0105tki milion\u00f3w z\u0142otych, maj\u0105c super precyzyjn\u0105 symulacj\u0119, tak czy inaczej potrzebujemy w\u0142a\u015bnie urz\u0105dzenia \u2013 detektora \u2013 kt\u00f3ry b\u0119dzie przeprowadza\u0107 weryfikacj\u0119 tego wszystkiego.\n\nObecnie fantom jest w zasadzie gotowy do dzia\u0142ania.\n\nTak, ten projekt zako\u0144czy\u0142 si\u0119 w grudniu 2023 r. i w zasadzie udowodnili\u015bmy wszystkie pryncypia. Pokazali\u015bmy, \u017ce jeste\u015bmy w stanie zbudowa\u0107 urz\u0105dzenie, kt\u00f3re ma wysok\u0105 granularno\u015b\u0107, odczytywa\u0107 je w czasie rzeczywistym, wielokrotnie je kalibrowa\u0107 z bardzo dobr\u0105 stabilno\u015bci\u0105. Przede wszystkim pokazali\u015bmy taki kanoniczny w fizyce medycznej zwi\u0105zek pomi\u0119dzy sygna\u0142em i deponowan\u0105 dawk\u0105 \u2013 on powinien by\u0107 liniowy. My pokazali\u015bmy go na wykresie, gdzie na jednej osi mieli\u015bmy zdeponowan\u0105 dawk\u0119, a na drugiej sygna\u0142 z detektora. Wi\u0119c pokazali\u015bmy, \u017ce koncepcyjnie to urz\u0105dzenie jest gotowe, mo\u017cemy je zbudowa\u0107, powinno dzia\u0142a\u0107 zgodnie z za\u0142o\u017ceniami. Dodatkowo zesp\u00f3\u0142 AGH-NIO przeprowadzi\u0142 w poprzednim roku dwa krytyczne eksperymenty \u2013 pomiary dawki w \u015brodowisku wodnym oraz pomiar dawki, w kt\u00f3rym nasz fantom zosta\u0142 umieszczony wewn\u0105trz innego fantomu posiadaj\u0105cego odpowiednie certyfikaty medyczne. Oba eksperymenty by\u0142y dla nas prze\u0142omowe, poniewa\u017c pokazali\u015bmy \u017ce jeste\u015bmy w stanie dokona\u0107 poprawnej rekonstrukcji dawki w warunkach identycznych z tymi, w jakich prowadzi si\u0119 obecnie pomiary weryfikacyjne. Tylko teraz w\u0142a\u015bnie trzeba je przenie\u015b\u0107 w realia rzeczywistego urz\u0105dzenia, popracowa\u0107 nad koncepcj\u0105 kompletnego urz\u0105dzenia, kt\u00f3re mo\u017cna by odda\u0107 w r\u0119ce fizyk\u00f3w medycznych odpowiedzialnych za przygotowanie plan\u00f3w leczenia. Urz\u0105dzenie takie musi dzia\u0142a\u0107 w bezpo\u015brednim s\u0105siedztwie maszyny medycznej, nie przeszkadzaj\u0105c w leczeniu i \u017ceby da\u0142o si\u0119 p\u00f3\u017aniej dla ka\u017cdego pacjenta wykona\u0107 pomiary weryfikacyjne. Musieliby\u015bmy je jako\u015b przesun\u0105\u0107, w pobli\u017cu sto\u0142u ustawi\u0107 ten fantom i zrobi\u0107 badania.\n\nCzy lekarze byliby w stanie korzysta\u0107 z niego samodzielnie?\n\nZwykle te pomiary niemedyczne, stricte, to znaczy kalibracja, weryfikacja s\u0105 robione przez personel techniczny firmy, kt\u00f3ra dostarcza urz\u0105dzenie i fizyk\u00f3w medycznych. Wa\u017cne jest oczywi\u015bcie pytanie do czego chcieliby\u015bmy go u\u017cywa\u0107, bo gdy m\u00f3wimy o aspektach czysto technicznych, jak pomiary pewnych parametr\u00f3w maszyny, to zdobycie odpowiednich certyfikat\u00f3w i przekonanie ludzi jest stosunkowo \u0142atwe. Natomiast gdyby\u015bmy chcieli u\u017cywa\u0107 go do wspomagania procesu leczenia, jego planowania, okre\u015blenia, w jaki spos\u00f3b dostarcza\u0107 dawk\u0119, to jest to zupe\u0142nie inna historia, bo musimy przej\u015b\u0107 skomplikowany proces, wiele test\u00f3w, certyfikacj\u0119 medyczn\u0105. Ale ten pierwszy krok, pokazanie ludziom, \u017ce mamy takie urz\u0105dzenie i \u017ce ono mo\u017ce istotnie zmieni\u0107 i poprawi\u0107 jako\u015b\u0107 weryfikacji w\u0142asno\u015bci maszyny i kalibracji \u2013 my\u015bl\u0119, \u017ce to by by\u0142 nasz g\u0142\u00f3wny cel na te nast\u0119pne kilka lat. A p\u00f3\u017aniej zobaczymy.\n\nRealizacja projektu zako\u0144czy\u0142a si\u0119 w grudniu 2023 r., zaanga\u017cowane w ni\u0105 by\u0142y: Akademia G\u00f3rniczo-Hutnicza, Politechnika Krakowska oraz Narodowy Instytut Onkologii w Krakowie. Obecnie projekt jest w fazie trwa\u0142o\u015bci. Dalsze prace badawczo-rozwojowe kontynuowane s\u0105 przez zesp\u00f3\u0142 z AGH i eksperta z NIO.\n\nFantom Dose3D-F przygotowany do pomiar\u00f3w wewn\u0105trz certyfikowanego fantomu I'mRT. W pomiarze tym zrealizowano kompletny plan leczenia - fantom Dose3D-F reprezentuje organ krytyczny oraz organ na\u015bwietlany. \n\nFantom Dose3D-F przygotowany do pomiar\u00f3w wewn\u0105trz certyfikowanego fantomu I'mRT. Pozycjonowanie urz\u0105dzenia przy u\u017cyciu systemu laserowego akceleratora medycznego.\n\nPomiar rozk\u0142adu przestrzennego dawki terapeutycznej przy pomocy fantomu Dose3D-F w \u015brodowisku wodnym. Pomiar ten pozwala na osi\u0105gni\u0119cie tak zwanych warunk\u00f3w r\u00f3wnowagi elektronowej i reprezentuje realistyczny proces na\u015bwietlania pacjenta (na pierwszym planie znajduje si\u0119 elektroniczny system akwizycji danych zbudowany przez badaczy z AGH).\n\nPrzygotowanie do drugiej ekspozycji element\u00f3w aktywnych fantomu Dose3D-F przed konfiguracj\u0105 fantomu oraz w\u0142a\u015bciwymi pomiarami dawki. \n\nPowr\u00f3t", "metadata": {"url": "https://www.agh.edu.pl/aktualnosci/detail/jak-udoskonalic-leczenie-nowotworow", "title": "Jak udoskonali\u0107 leczenie nowotwor\u00f3w?-- Serwis Akademii G\u00f3rniczo-Hutniczej ", "depth": 1, "duplicate": false, "content_hash": "841f0ef9367a21e075f8fd80a77565e3", "word_count": 3391, "headings": [{"level": 1, "text": "Jak udoskonali\u0107 leczenie nowotwor\u00f3w?"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}