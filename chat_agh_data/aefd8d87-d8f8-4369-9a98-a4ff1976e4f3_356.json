{"content": "# Lead the tech \u2013 Like never before! W AGH startuj\u0105 studia MBA-- Serwis Akademii G\u00f3rniczo-Hutniczej \n\nURL: https://www.agh.edu.pl/aktualnosci/detail/lead-the-tech-like-never-before-w-agh-stratuja-studia-mba\nCrawled: 2025-03-19 21:34:54\n\nLead the tech \u2013 Like never before! W AGH startuj\u0105 studia MBA \n\n 03/04/2023 \n\n szkolnictwo wy\u017csze \n\n Od nowego roku akademickiego oferta kszta\u0142cenia w AGH poszerzy si\u0119 o studia z zakresu Master of Business Administration (MBA), kt\u00f3re skierowane b\u0119d\u0105 g\u0142\u00f3wnie do kadry zarz\u0105dzaj\u0105cej firmami, przedsi\u0119biorstwami i administracj\u0105. \n\n\u2013 \nNa decyzj\u0119 o uruchomieniu pierwszych tego typu studi\u00f3w w AGH sk\u0142adaj\u0105 si\u0119 przede wszystkim wnikliwa analiza rynku oraz sygna\u0142y p\u0142yn\u0105ce z szerokiego otoczenia biznesowego naszego Uniwersytetu. Imponuj\u0105ce losy zawodowe absolwent\u00f3w AGH, rankingi najlepiej prosperuj\u0105cych i najszybciej rozwijaj\u0105cych si\u0119 przedsi\u0119biorstw wskazuj\u0105 na obecno\u015b\u0107 w gremiach decyzyjnych tych firm absolwent\u00f3w naszej uczelni. To z my\u015bl\u0105 przede wszystkim o kadrze zarz\u0105dzaj\u0105cej w biznesie, ale tak\u017ce w administracji poszerzamy ofert\u0119 o kierunek, kt\u00f3ry b\u0119dzie istotnym, ale tak\u017ce oczekiwanym uzupe\u0142nieniem dotychczasowych \u015bcie\u017cek kszta\u0142cenia w AGH\n \u2013 podkre\u015bli\u0142 Rektor AGH prof. Jerzy Lis w trakcie spotkania inauguruj\u0105cego studia.\n\n fot. KSAF AGH \n\nWyr\u00f3\u017cnikiem studi\u00f3w MBA w AGH b\u0119dzie ukierunkowanie na kszta\u0142cenie\u00a0w obszarach strategicznych dla rozwoju polskiej gospodarki z uwzgl\u0119dnieniem aspektu technologicznego. Jako cel nadrz\u0119dny studi\u00f3w uczelnia stawia na poszerzenie kompetencji uczestnik\u00f3w studi\u00f3w o umiej\u0119tno\u015bci i wiedz\u0119 przydatne w biznesie oraz dynamicznym i nap\u0119dzanym technologi\u0105 otoczeniu.\n\nW trakcie spotkania inauguruj\u0105cego studia MBA TECH odby\u0142 si\u0119 panel dyskusyjny\u00a0z udzia\u0142em zaproszonych go\u015bci, w tym z: prof. Jerzym Lisem \u2013 Rektorem AGH, Krzysztofem Pawi\u0144skim \u2013 prezesem firmy Maspex i Przewodnicz\u0105cym Rady Uczelni, Rafa\u0142em Gajewskim \u2013 cz\u0142onkiem zarz\u0105du CEMEX Polska, Magdalen\u0105 Rabiej \u2013 szefow\u0105 biura Google w Krakowie oraz S\u0142awomirem Kumk\u0105 \u2013 dyrektorem wykonawczym w firmie IBM. Tematem dyskusji by\u0142y kluczowe korzy\u015bci p\u0142yn\u0105ce dla firm zwi\u0105zane z podnoszeniem kwalifikacji w ramach studi\u00f3w MBA. Go\u015bcie zgodnie podkre\u015blili, \u017ce obecnie jeste\u015bmy \u015bwiadkami przyspieszonego rozwoju zawod\u00f3w przysz\u0142o\u015bci, zwi\u0105zanych chocia\u017cby z korzystaniem sztucznej inteligencji, eksploracj\u0105 kosmosu czy rozwojem telemedycyny. Te zmiany powinny by\u0107 wspierane przez kompetentnych menad\u017cer\u00f3w pod\u0105\u017caj\u0105cych za najnowszymi trendami w biznesie, nauce i na rynku pracy.\n\nStudia MBA TECH b\u0119d\u0105 koordynowane przez \nWydzia\u0142 Zarz\u0105dzania\n.\n\nPe\u0142na oferta studi\u00f3w dost\u0119pna jest na stronie:\u00a0\nmba.agh.edu.pl\n.\n\n fot. KSAF AGH \n\nPowr\u00f3t", "metadata": {"url": "https://www.agh.edu.pl/aktualnosci/detail/lead-the-tech-like-never-before-w-agh-stratuja-studia-mba", "title": "Lead the tech \u2013 Like never before! W AGH startuj\u0105 studia MBA-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "b47050e326287644b8883cabf5bc56e7", "word_count": 322, "headings": [{"level": 1, "text": "Lead the tech \u2013 Like never before! W AGH startuj\u0105 studia MBA"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}