{"content": "# Prof. Ryszard Tadeusiewicz laureatem nagrody g\u0142\u00f3wnej w konkursie Popularyzator Nauki 2018-- Serwis Akademii G\u00f3rniczo-Hutniczej \n\nURL: https://www.agh.edu.pl/osiagniecia/info/article/prof-ryszard-tadeusiewicz-laureatem-nagrody-glownej-w-konkursie-popularyzator-nauki-2018/\nCrawled: 2025-03-19 21:58:41\n\nGala konkursu Popularyzator Nauki: laureat nagrody g\u0142\u00f3wnej - prof. Ryszard Tadeusiewicz, wicepremier, minister nauki i szkolnictwa wy\u017cszego - dr Jaros\u0142aw Gowin, przewodnicz\u0105cy kapitu\u0142y - prof. Micha\u0142 Kleiber, fot. Leszek Szyma\u0144ski \n\n Prof. Ryszard Tadeusiewicz laureatem nagrody g\u0142\u00f3wnej w konkursie Popularyzator Nauki 2018 \n\n 08/01/2019 \n\nMi\u0142o nam poinformowa\u0107, \u017ce prof. Ryszard Tadeusiewicz otrzyma\u0142 nagrod\u0119 g\u0142\u00f3wn\u0105 w konkursie Popularyzator Nauki 2018, kt\u00f3ry zosta\u0142 zorganizowany przez Polsk\u0105 Agencj\u0119 Prasow\u0105 oraz Ministerstwo Nauki i Szkolnictwa Wy\u017cszego.\n\nPodczas uroczystej gali, kt\u00f3ra odby\u0142a si\u0119 7 stycznia 2019 r. w Centrum Nauki Kopernik w Warszawie, og\u0142oszono wyniki konkursu. W wydarzeniu uczestniczyli m.in. wicepremier, minister nauki i szkolnictwa wy\u017cszego Jaros\u0142aw Gowin oraz wiceprezes Polskiej Agencji Prasowej \u0141ukasz \u015awier\u017cewski.\n\nPrzewodnicz\u0105cy kapitu\u0142y konkursu prof. Micha\u0142 Kleiber w swoim wyst\u0105pieniu zwr\u00f3ci\u0142 uwag\u0119 na fakt, i\u017c popularyzacja nauki jest dzisiaj cz\u0119\u015bci\u0105 misji naukowca. \u2013 \nKomunikacja na linii naukowcy \u2013 spo\u0142ecze\u0144stwo jest dzi\u015b absolutn\u0105 podstaw\u0105. (...) W moim przekonaniu uczeni ci\u0105gle za ma\u0142o zdaj\u0105 sobie spraw\u0119 z tego, \u017ce ta relacja nauki ze spo\u0142ecze\u0144stwem jest kluczem \u2013 zar\u00f3wno je\u015bli chodzi o powa\u017cne sprawy, ale tak\u017ce jest kluczem dla rozwoju nauki. To w ko\u0144cu spo\u0142ecze\u0144stwo decyduje o tym, jaki nauka ma bud\u017cet i co tak naprawd\u0119 mo\u017ce robi\u0107 \n\u2013 powiedzia\u0142 prof. Kleiber.\n\nDzia\u0142alno\u015b\u0107 popularyzatorska prof. Ryszarda Tadeusiewicza dotyczy przede wszystkim obszar\u00f3w zwi\u0105zanych z biocybernetyk\u0105, in\u017cynieri\u0105 biomedyczn\u0105, sztuczn\u0105 inteligencj\u0105, automatyk\u0105 i robotyk\u0105. Dokonania Profesora zosta\u0142y docenione poprzednio w\n IX edycji konkursu, w kt\u00f3rej zosta\u0142 laureatem w kategorii naukowiec\n.\n\nOd tego czasu Profesor nie ustaje w swojej aktywno\u015bci. Do jego najwa\u017cniejszych inicjatyw nale\u017c\u0105 m.in.:\n\nwydanie dw\u00f3ch ksi\u0105\u017ceczek popularnonaukowych dla dzieci w ramach projektu AGH Junior:\n\u201eBajkowe wycieczki do krainy prawdziwej nauki i techniki: Poznaj prawa przyrody\u201d\n,\n\u201eBajkowe wycieczki do krainy prawdziwej nauki i techniki: Poznaj domowe urz\u0105dzenia\u201d\n,\n\nfelietony o nauce i technice\n (publikowane co tydzie\u0144 w Gazecie Krakowskiej oraz na stronie g\u0142\u00f3wnej AGH), \n\npopularnonaukowy blog \u2013\n ryszardtadeusiewicz.natemat.pl\n,\n\nsta\u0142a audycja\n \u201eTechnika dla laika\u201d\n w radio RMF Classic,\n\nliczne wyk\u0142ady\n \u2013 wyg\u0142aszane m.in. podczas festiwali nauki, imprez z cyklu \u201eTydzie\u0144 m\u00f3zgu\u201d, w ramach Uniwersytetu Otwartego AGH czy Uniwersytetu Trzeciego Wieku.\n\n\u2013 \nMy\u015bl\u0119, \u017ce popularyzuj\u0105c nauk\u0119 w pewnym sensie sp\u0142acam d\u0142ug wobec innych, wcze\u015bniej dzia\u0142aj\u0105cych popularyzator\u00f3w\n \u2013 wskazuje prof. Ryszard Tadeusiewicz. W m\u0142odo\u015bci \u017ar\u00f3d\u0142o inspiracji znajdowa\u0142 w takich periodykach jak M\u0142ody Technik czy nieistniej\u0105ce ju\u017c Horyzonty Techniki Dla Dzieci. \u2013 \nTe popularnonaukowe czasopisma uformowa\u0142y mnie w\u0142a\u015bciwie w wi\u0119kszym stopniu ni\u017c szko\u0142a \u015brednia. Z bardzo humanistycznego liceum na studia techniczne pchn\u0119\u0142a mnie w du\u017cej mierze w\u0142a\u015bnie lektura r\u00f3\u017cnego rodzaju popularnonaukowych opracowa\u0144, ksi\u0105\u017cek, artyku\u0142\u00f3w, felieton\u00f3w\n.\n\nKonkurs Popularyzator Nauki organizowany jest od 2005 r. Do XIV edycji zg\u0142oszono rekordow\u0105 liczb\u0119 \u2013 a\u017c 140 kandydat\u00f3w. Kapitu\u0142a przyzna\u0142a nagrody w sze\u015bciu kategoriach: naukowiec, animator, instytucja, zesp\u00f3\u0142, media oraz nagroda g\u0142\u00f3wna.\n\nW pierwszym etapie g\u0142osowania cz\u0142onkowie kapitu\u0142y wy\u0142onili 22 finalist\u00f3w. W tym gronie znalaz\u0142 si\u0119 r\u00f3wnie\u017c jeszcze jeden naukowiec z AGH \u2013 \ndr in\u017c. Pawe\u0142 Janowski\n z Wydzia\u0142u Fizyki i Informatyki Stosowanej. Obok Profesora, nagrody w poszczeg\u00f3lnych kategoriach konkursowych otrzymali m.in. dr Aleksandra Ziembi\u0144ska-Buczy\u0144ska, Dariusz Aksamit, Ko\u0142o Mi\u0142o\u015bnik\u00f3w J\u0119zyka Papillon, Centrum Nowoczesno\u015bci M\u0142yn Wiedzy i Paulina \u0141opatniuk. \n\nWi\u0119cej o dzia\u0142alno\u015bci prof. Ryszarda Tadeusiewicza:\n\nstrona internetowa: \nTadeusiewicz.pl\n\nartyku\u0142 PAP: \nTadeusiewicz: sp\u0142acam d\u0142ug wobec innych popularyzator\u00f3w\n\nrelacja z gali Konkursu Popularyzator Nauki 2018\n\nPowr\u00f3t\n\n Powi\u0105zane pliki\n\n Gala__fot._Leszek_Szymanski.jpg \n 51 KB", "metadata": {"url": "https://www.agh.edu.pl/osiagniecia/info/article/prof-ryszard-tadeusiewicz-laureatem-nagrody-glownej-w-konkursie-popularyzator-nauki-2018/", "title": "Prof. Ryszard Tadeusiewicz laureatem nagrody g\u0142\u00f3wnej w konkursie Popularyzator Nauki 2018-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "0633f0c80bbc01ccafe9043b3a04b34b", "word_count": 525, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}