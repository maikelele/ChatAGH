{"content": "# \u201eHistoria zawarta w medalach \u2013 ten od Huty\u201d \u2013 felieton-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/historia-zawarta-w-medalach-ten-od-huty-felieton\nCrawled: 2025-03-19 21:14:51\n\n\u201eHistoria zawarta w medalach \u2013 ten od Huty\u201d \u2013 felieton \n\n 08/03/2025 \n\nWykorzystuj\u0119 fakt, \u017ce mam szuflad\u0119 pe\u0142n\u0105 medali, a wiele z nich zwi\u0105zanych jest z nazwiskiem jakiego\u015b wybitnego naukowca lub tw\u00f3rcy techniki, wi\u0119c nie wnikaj\u0105c w to, dlaczego ten czy inny medal dosta\u0142em \u2013 opowiadam w kolejnych felietonach o ludziach, kt\u00f3rych nazwiska oraz (zwykle) odlewane w br\u0105zie portrety owe medale zdobi\u0105. Dzisiaj chc\u0119 opowiedzie\u0107 o medalu Sendzimira nadawanym przez Zarz\u0105d G\u0142\u00f3wny Stowarzyszenia Polskich Wynalazc\u00f3w i Racjonalizator\u00f3w.\n\nWi\u0119kszo\u015b\u0107 \u201emedalowych bohater\u00f3w\u201d, kt\u00f3rych opisywa\u0142em w moich poprzednich felietonach, by\u0142a znacznej cz\u0119\u015bci Czytelnik\u00f3w nieznana, dlatego w\u0142a\u015bnie opowie\u015bci o nich uwa\u017ca\u0142em i uwa\u017cam za potrzebne, bo s\u0105 to bez wyj\u0105tku postacie godne uwiecznienia. Natomiast bohater dzisiejszego felietonu wywo\u0142uje w Krakowie natychmiastowe, chocia\u017c - jak poka\u017c\u0119 \u2013 p\u0142ytkie skojarzenie:\n\n- A, to ten od Huty!\n\nRzeczywi\u015bcie, jest co\u015b na rzeczy. Huta pod Krakowem (nie w Krakowie, gdy\u017c Kombinat Metalurgiczny powsta\u0142 na podkrakowskich polach, dos\u0142ownie na zielonej trawie) rozpocz\u0119\u0142a dzia\u0142alno\u015b\u0107 w 1954 roku. Nie jest to w\u0142a\u015bciwe miejsce, by opisywa\u0107 przyczyny i okoliczno\u015bci postawienia owego kombinatu w\u0142a\u015bnie tutaj, ale przypisanie do owej Huty nazwiska Lenina (w latach 1954 \u2013 1990) nie budzi\u0142o entuzjazmu. Dlatego gdy w 1990 roku wiele komunistycznych tradycji i nazw by\u0142o zmienianych \u2013 zastanawiano si\u0119, jak te\u017c nazwa\u0107\u00a0 ten ogromny kombinat. I wtedy naukowcy AGH przypomnieli posta\u0107 chyba najwybitniejszego polskiego hutnika: Tadeusza Sendzimira. Tak\u0105 w\u0142a\u015bnie nazw\u0119 uzyska\u0142a Huta 4 maja 1990 roku na okres do 2004 roku (potem Hut\u0119 sprzedano), a ja postanowi\u0142em pozna\u0107 dzieje tego niezwyk\u0142ego cz\u0142owieka.\n\nOd 1912 roku studiowa\u0142 mechanik\u0119 na Politechnice Lwowskiej, ale w 1914 roku wybuch\u0142a I Wojna \u015awiatowa. W czasie wojny omin\u0105\u0142 go los \u017co\u0142nierza, bo zatrudni\u0142 si\u0119 w Rosyjsko-Ameryka\u0144skiej Izbie Handlowej w Kijowie, gdzie by\u0142 bardzo ceniony. Ale koniec wojny zbieg\u0142 si\u0119 w Rosji z wybuchem rewolucji bolszewickiej, z kt\u00f3r\u0105 pocz\u0105tkowo wielu ludzi wi\u0105za\u0142o bardzo idealistyczne oczekiwania. Sendzimir nie mia\u0142 cienia w\u0105tpliwo\u015bci: ten p\u0142on\u0105cy kraj trzeba by\u0142o opu\u015bci\u0107. Pioniersk\u0105 wypraw\u0105 przez ca\u0142\u0105 Syberi\u0119 dotar\u0142 do Japonii, a potem dotar\u0142 do Szanghaju gdzie prawie cudem zdoby\u0142 kredyt i za\u0142o\u017cy\u0142 w\u0142asn\u0105 fabryk\u0119 \u201eSendzimir Mechanical Works\u201d. Produkowa\u0142 drut, \u015bruby i gwo\u017adzie, kt\u00f3re ch\u0119tnie kupowano, ale Sendzimir ze swojej produkcji nie by\u0142 zadowolony, bo jego wyroby szybko rdzewia\u0142y. \u017beby temu zapobiec wynalaz\u0142 innowacyjn\u0105 metod\u0119 ich ocynkowania. To by\u0142 jego pierwszy znacz\u0105cy wynalazek.\n\nW 1930 roku sprzeda\u0142 swoj\u0105 fabryk\u0119 i wr\u00f3ci\u0142 do Polski. W Katowicach wybudowa\u0142 ocynkowni\u0119, w Bytomi zainstalowa\u0142 wymy\u015blon\u0105 przez siebie walcark\u0119 (kopiowan\u0105 potem na ca\u0142ym \u015bwiecie) i stworzy\u0142 walcowni\u0119 cienkiej blachy.\n\nTen jego wynalazek uchroni\u0142 go przed skutkami II Wojny \u015awiatowej, bo w 1939 roku wyjecha\u0142 do USA, \u017ceby nadzorowa\u0107 budow\u0119 walcowni wed\u0142ug\u00a0 jego pomys\u0142u \u2013 no i oczywi\u015bcie do Polski wr\u00f3ci\u0107 ju\u017c nie m\u00f3g\u0142.\n\nW USA stworzy\u0142 mn\u00f3stwo wynalazk\u00f3w (uzyska\u0142 120 patent\u00f3w), przy czym \u015bwiatow\u0105 s\u0142aw\u0119 przynios\u0142a mu konstrukcja tzw. walcarki planetarnej, kt\u00f3ra okaza\u0142a si\u0119 rewelacyjnym narz\u0119dziem. Pozwala\u0142a ona na przewalcowanie grubych (200 mm) blok\u00f3w stali do blachy o grubo\u015bci 2 mm za jednym przej\u015bciem przez klatki walcownicze!\n\nWalcarki wed\u0142ug jego patentu budowano i wykorzystywano na ca\u0142ym \u015bwiecie w ponad 400 r\u00f3\u017cnych fabrykach.\n\nDo komunistycznej Polski Sendzimir wraca\u0107 nie chcia\u0142, a w 1989 roku, kiedy Polska radykalnie si\u0119 zmieni\u0142a \u2013 Sendzimir zmar\u0142.\n\nDo Polski zamiast s\u0142awnego wynalazcy przyby\u0142o tylko jego nazwisko, kt\u00f3re zwi\u0105zano z wiadom\u0105 Hut\u0105. Ale wcze\u015bniej, w 1973 roku, Senat AGH, nada\u0142 mu godno\u015b\u0107 Doktora Honoris Causa!\n\nSkr\u00f3cona wersja powy\u017cszego felietonu autorstwa prof. Ryszarda Tadeusiewicza zosta\u0142a opublikowana w \u201eDzienniku Polskim\u201d oraz \u201eGazecie Krakowskiej\u201d 7\n\u00a0marca 2025 r.\n\nWykaz wszystkich publikacji popularnonaukowych prof. Tadeusiewicza wraz z odno\u015bnikami do ich pe\u0142nych wersji\n\nPowr\u00f3t", "metadata": {"url": "https://agh.edu.pl/aktualnosci/detail/historia-zawarta-w-medalach-ten-od-huty-felieton", "title": "\u201eHistoria zawarta w medalach \u2013 ten od Huty\u201d \u2013 felieton-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "447825e01a47e716260baab4621f34c7", "word_count": 575, "headings": [{"level": 1, "text": "\u201eHistoria zawarta w medalach \u2013 ten od Huty\u201d \u2013 felieton"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}