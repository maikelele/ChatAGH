{"content": "# Doktorat honoris causa Uniwersytetu Technologiczno-Przyrodniczego w Bydgoszczy dla prof. Ryszarda Tadeusiewicza-- Serwis Akademii G\u00f3rniczo-Hutniczej \n\nURL: https://www.agh.edu.pl/osiagniecia/info/article/doktorat-honoris-causa-uniwersytetu-technologiczno-przyrodniczego-w-bydgoszczy-dla-prof-ryszarda-ta/\nCrawled: 2025-03-19 21:58:40\n\nfot. Uniwersytet Technologiczno-Przyrodniczy im. Jana i J\u0119drzeja \u015aniadeckich w Bydgoszczy \n\n Doktorat honoris causa Uniwersytetu Technologiczno-Przyrodniczego w Bydgoszczy dla prof. Ryszarda Tadeusiewicza \n\n 13/02/2020 \n\nProf. dr hab. in\u017c. Ryszard Tadeusiewicz otrzyma\u0142 tytu\u0142 doktora honoris causa Uniwersytetu Technologiczno-Przyrodniczego im. Jana i J\u0119drzeja \u015aniadeckich (UTP) w Bydgoszczy. Uroczysto\u015b\u0107 odby\u0142a si\u0119 12 lutego 2020 r. podczas otwartego posiedzenia Senatu uczelni w Auditorium Novum UTP.\n\nSenat Uniwersytetu Technologiczno-Przyrodniczego nada\u0142 Profesorowi tytu\u0142 doktora honoris causa w uznaniu jego dorobku naukowego i zas\u0142ug dla rozwoju UTP.\n\n\u2013 \nTytu\u0142 Doktora Honoris Causa Uniwersytetu Technologiczno-Przyrodniczego trafia w r\u0119ce wybitnego uczonego, ciesz\u0105cego si\u0119 ogromnym autorytetem i szacunkiem w \u015brodowiskach akademickich wielu dyscyplin naukowych pocz\u0105wszy od informatyki a sko\u0144czywszy na medycynie i ekonomii\n \u2013 powiedzia\u0142 prof. dr hab. in\u017c. Ryszard Chora\u015b z Wydzia\u0142u Telekomunikacji, Informatyki i Elektrotechniki UTP. Wyg\u0142aszaj\u0105c mow\u0119 laudacyjn\u0105, przedstawi\u0142 sylwetk\u0119 i dorobek naukowy prof. Ryszarda Tadeusiewicza, przypomnia\u0142 tak\u017ce o jego zwi\u0105zkach z Uniwersytetem Technologiczno-Przyrodniczym w Bydgoszczy:\n\n\u2013\u00a0\nZwi\u0105zki Pana Profesora Ryszarda Tadeusiewicza z nasz\u0105 uczelni\u0105 si\u0119gaj\u0105 prze\u0142omu lat 80. i 90., kiedy to na naszej uczelni rozpoczynali\u015bmy organizacj\u0119 serii konferencji naukowych pod nazw\u0105 Przetwarzanie sygna\u0142\u00f3w w telekomunikacji, sterowaniu i kontroli. Od tego czasu prof. Tadeusiewicz utrzymuje \u015bcis\u0142e kontakty z bydgoskim \u015brodowiskiem naukowym, g\u0142\u00f3wnie z Wydzia\u0142em Telekomunikacji, Informatyki, Elektrotechniki UTP. Prof. Ryszard Tadeusiewicz wspiera\u0142 nasze \u015brodowisko zar\u00f3wno w zakresie indywidualnego rozwoju jego cz\u0142onk\u00f3w, jak i kszta\u0142towania pozytywnej opinii o naszym o\u015brodku w krajowych i mi\u0119dzynarodowych gremiach naukowych. (\u2026) Prof. dr hab. in\u017c. Ryszard Tadeusiewicz wielokrotnie wyg\u0142asza\u0142 wyk\u0142ady dla student\u00f3w i pracownik\u00f3w naukowych zar\u00f3wno na Wydziale Telekomunikacji, Informatyki i Elektrotechniki jak i Wydziale In\u017cynierii Mechanicznej (r\u00f3wnie\u017c w systemie distance learning).\n\nOpinie o dorobku naukowym, dydaktycznym i organizacyjnym prof. Ryszarda Tadeusiewicza opracowa\u0142o dw\u00f3ch recenzent\u00f3w: prof. dr hab. in\u017c. Leszek Rutkowski z Instytutu Inteligentnych System\u00f3w Informatycznych Politechniki Cz\u0119stochowskiej, cz\u0142onek rzeczywisty PAN oraz prof. dr hab. in\u017c. S\u0142awomir Wiak z Instytutu Mechatroniki i System\u00f3w Informatycznych Politechniki \u0141\u00f3dzkiej.\n\nW uroczysto\u015bci wzi\u0105\u0142 udzia\u0142 Prorektor ds. Nauki AGH prof. Andrzej R. Pach.\n\nProf. dr hab. in\u017c. Ryszard Tadeusiewicz urodzi\u0142 si\u0119 5 maja 1947 r. w \u015arodzie \u015al\u0105skiej. W 1971 r. uko\u0144czy\u0142 z wyr\u00f3\u017cnieniem studia wy\u017csze na Wydziale Elektrycznym Akademii G\u00f3rniczo Hutniczej. Dodatkowo studiowa\u0142 na Wydziale Lekarskim Akademii Medycznej w Krakowie, na kt\u00f3rym potem okresowo pracowa\u0142 jako profesor i kierownik Zak\u0142adu Biocybernetyki oraz Zak\u0142adu Biostatystyki i Informatyki Medycznej. Przeszed\u0142 ponadto gruntowne studia w zakresie metod matematycznych i informatycznych w ekonomii, uzyskuj\u0105c w efekcie pe\u0142ne prawa profesora Akademii Ekonomicznej (obecnie Uniwersytetu Ekonomicznego) w Krakowie.\n\nOd kwietnia 1971 r. ca\u0142kowicie po\u015bwi\u0119ci\u0142 si\u0119 pracy naukowej zwi\u0105zanej z biocybernetyk\u0105, automatyk\u0105 i informatyk\u0105. W AGH uzyska\u0142 stopie\u0144 naukowy doktora (1975 r.), doktora habilitowanego (1981 r.), profesora (1986 r.), profesora zwyczajnego nauk technicznych (1991 r.).\n\nNapisa\u0142 i opublikowa\u0142 ponad 1200 prac naukowych, kt\u00f3re by\u0142y wydawane w renomowanych periodykach naukowych w kraju i za granic\u0105 oraz prezentowane na ponad 200 konferencjach naukowych \u2013 krajowych i mi\u0119dzynarodowych. Napisa\u0142 tak\u017ce ponad 100 monografii naukowych i innych ksi\u0105\u017cek, m.in. cenionych i poszukiwanych podr\u0119cznik\u00f3w, a tak\u017ce ponad 800 artyku\u0142\u00f3w i kilka ksi\u0105\u017cek popularnonaukowych.\n\nProwadzi\u0142 lub nadal prowadzi wyk\u0142ady na wi\u0119kszo\u015bci krakowskich uczelni: w AGH i na Uniwersytecie Ekonomicznym \u2013 etatowo, a na Uniwersytecie Pedagogicznym, na AWF, w Collegium Medicum UJ, w Uniwersytecie Jagiello\u0144skim oraz w Akademii Sztuk Pi\u0119knych \u2013 incydentalnie.\n\nWypromowa\u0142 \u0142\u0105cznie 75 doktor\u00f3w, recenzowa\u0142 333 rozprawy doktorskie i 172 rozprawy habilitacyjne. Opiniowa\u0142 te\u017c 158 wniosk\u00f3w o nadanie tytu\u0142u naukowego profesora, opracowywa\u0142 dwana\u015bcie wniosk\u00f3w o nadanie tytu\u0142u doktora honoris causa, w tym mi\u0119dzy innymi laudacj\u0119 dla Ojca \u015awi\u0119tego Jana Paw\u0142a II. Wielokrotnie by\u0142 powo\u0142ywany w charakterze super recenzenta Centralnej Komisji ds. Stopni Naukowych i Tytu\u0142u Naukowego, a obecnie zosta\u0142 pe\u0142noprawnym cz\u0142onkiem tej Komisji, wybranym (ju\u017c po raz drugi) przez og\u00f3lnopolskie \u015brodowisko naukowe.\n\nW styczniu 1998 r. w powszechnym i tajnym g\u0142osowaniu cz\u0142onk\u00f3w PAU prof. Ryszard Tadeusiewicz zosta\u0142 wybrany na cz\u0142onka korespondenta Polskiej Akademii Umiej\u0119tno\u015bci, a w lutym tego samego roku Mi\u0119dzynarodowa Organizacja In\u017cynier\u00f3w Europejskich FEANI nada\u0142a Profesorowi tytu\u0142 Euroin\u017cyniera. W lutym 2000 r. zosta\u0142 wybrany (w wyniku tajnego g\u0142osowania przeprowadzonego w Moskwie) na cz\u0142onka zagranicznego Rosyjskiej Akademii Nauk Przyrodniczych. W czerwcu 2002 r. Profesor zosta\u0142 wybrany na cz\u0142onka korespondenta Polskiej Akademii Nauk, a w 2013 \u2013 awansowany na cz\u0142onka rzeczywistego PAN. We wrze\u015bniu 2003 r. zosta\u0142 wybrany na cz\u0142onka tytularnego Europejskiej Akademii Nauki, Sztuki i Literatury (z siedzib\u0105 w Pary\u017cu), a w listopadzie 2006 r. zosta\u0142 wybrany na cz\u0142onka \u015awiatowej Akademii Nauk (z siedzib\u0105 w San Francisco), w 2013 r. zosta\u0142 wyr\u00f3\u017cniony tytu\u0142em cz\u0142onka aktywnego Academia Scientiarum et Artium Europaea (Salzburg). W latach 2001\u20132008 prof. Ryszardowi Tadeusiewiczowi nadano tytu\u0142y doktora honoris causa lub honorowego profesora w dwunastu uczelniach polskich i zagranicznych.\n\nProfesor od po\u0142owy lat 70. pracuje w dw\u00f3ch komitetach Polskiej Akademii Nauk: Komitecie Biocybernetyki i In\u017cynierii Biomedycznej oraz w Komitecie Automatyki i Robotyki. Pracuje tak\u017ce w wielu komisjach PAN. Trzykrotnie zosta\u0142 wybrany do pe\u0142nienia funkcji wiceprezesa Krakowskiego Oddzia\u0142u PAN oraz (w osobnych tajnych wyborach) na cz\u0142onka Prezydium PAN w Warszawie.\n\nW zwi\u0105zku z rozleg\u0142ymi mi\u0119dzynarodowymi kontaktami naukowymi prof. Ryszard Tadeusiewicz wybrany zosta\u0142 na cz\u0142onka wielu mi\u0119dzynarodowych towarzystw naukowych. Mi\u0119dzy innymi otrzyma\u0142 wysok\u0105 godno\u015b\u0107 \u201eSenior Member\u201d w presti\u017cowym The Institute of Electrical and Electronics Engineers, jest ponadto cz\u0142onkiem International Neural Network Society, Signal Processing Society, Society on Engineering in Medicine and Biology, IFAC Technical Committee on Artificial Intelligence in Real Time Control i wielu innych.\n\nBy\u0142 i jest wybierany na cz\u0142onka wielu Rad Naukowych m.in. Rady Naukowej Instytutu Biocybernetyki i In\u017cynierii Biomedycznej PAN w Warszawie od momentu jej powstania. Zosta\u0142 tak\u017ce wybrany na przewodnicz\u0105cego Rady Naukowej Instytutu Informatyki Teoretycznej i Stosowanej PAN w Gliwicach (od 2006 r. i nadal).\n\nW 2007 r. og\u00f3lnopolska spo\u0142eczno\u015b\u0107 naukowa wybra\u0142a prof. Ryszarda Tadeusiewicza na cz\u0142onka Rady Nauki przy MNiSW \u2013 funkcj\u0119 t\u0119 sprawuje do dzi\u015b. Profesor by\u0142 (tak\u017ce w wyniku wybor\u00f3w) sekretarzem, a nast\u0119pnie przewodnicz\u0105cym Rady Fundacji im. Braci Jana i J\u0119drzeja \u015aniadeckich.\n\nW 1996 r. zosta\u0142 wybrany na stanowisko Prorektora AGH ds. Nauki, a w styczniu 1998 r. \u2013 na stanowisko rektora AGH. Wyb\u00f3r ten spo\u0142eczno\u015b\u0107 AGH powt\u00f3rzy\u0142a w 1999 r., powierzaj\u0105c Profesorowi funkcj\u0119 rektora na kadencj\u0119 1999\u20132002, a nast\u0119pnie na kadencj\u0119 2002\u20132005.\n\nJako Rektor AGH prof. Ryszard Tadeusiewicz zosta\u0142 wybrany w 1999 r. przez rektor\u00f3w uczelni polskich na cz\u0142onka prezydium KRASP (Konferencji Rektor\u00f3w Akademickich Szk\u00f3\u0142 Polskich), przewodnicz\u0105cego KRPUT (Konferencji Rektor\u00f3w Polskich Uczelni Technicznych) oraz wiceprzewodnicz\u0105cego KRUK (Konferencji Rektor\u00f3w Uczelni Krakowskich). W kolejnej kadencji (2002\u20132005) pe\u0142ni\u0142 funkcj\u0119 wiceprzewodnicz\u0105cego KRPUT i wiceprzewodnicz\u0105cego KRUK. Jako Rektor AGH Profesor by\u0142 tak\u017ce bardzo aktywnym cz\u0142onkiem CRE (Konferencji Rektor\u00f3w Europy, przekszta\u0142conej potem w Uni\u0119 Europejskich Uniwersytet\u00f3w EUA) oraz Polskiego Forum Akademicko Gospodarczego.\n\nProfesor zosta\u0142 odznaczony przez Prezydenta RP Krzy\u017cem Komandorskim i Krzy\u017cem Oficerskim Orderu Odrodzenia Polski, a w 2019 r. Krzy\u017cem Komandorskim z Gwiazd\u0105 tego orderu.\n\nPowr\u00f3t\n\n Powi\u0105zane pliki\n\n dhc_r.t._4.jpg \n 242 KB \n\n dhc_r.t._3.jpg \n 294 KB \n\n dhc_r.t._2.jpg \n 311 KB", "metadata": {"url": "https://www.agh.edu.pl/osiagniecia/info/article/doktorat-honoris-causa-uniwersytetu-technologiczno-przyrodniczego-w-bydgoszczy-dla-prof-ryszarda-ta/", "title": "Doktorat honoris causa Uniwersytetu Technologiczno-Przyrodniczego w Bydgoszczy dla prof. Ryszarda Tadeusiewicza-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "4342447fb5f0598ca317f34e10afee37", "word_count": 1091, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}