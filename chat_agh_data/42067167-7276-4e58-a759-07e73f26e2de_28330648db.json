{"metadata": {"url": "https://rekrutacja.agh.edu.pl/prymusi-agh/", "title": "PRYMUSI AGH \u2013 Strona Centrum Rekrutacji", "depth": 1, "duplicate": false, "content_hash": "7edef9df36f8f27d34879ef2dc277e71", "word_count": 3010, "headings": [{"level": 1, "text": "Strona Centrum Rekrutacji - PRYMUSI AGH"}, {"level": 3, "text": "PRYMUSI AGH"}, {"level": 2, "text": "PRYMUSI AGH (STUDIA I STOPNIA)"}, {"level": 2, "text": "PRYMUSI AGH 2.0 (STUDIA II STOPNIA)"}, {"level": 5, "text": "REGULAMIN PROGRAMU PRYMUSI AGH OBOWI\u0104ZUJ\u0104CY W ROKU 2024/2025 \u2013 I stopie\u0144 studi\u00f3w"}, {"level": 5, "text": ""}, {"level": 5, "text": "BENEFITY"}, {"level": 5, "text": ""}, {"level": 5, "text": "BENEFITY S\u0104 PRZYZNAWANE KANDYDATOM W ZALE\u017bNO\u015aCI OD GRUPY, DO KT\u00d3REJ ZOSTAN\u0104 ZAKWALIFIKOWANI:"}, {"level": 3, "text": ""}, {"level": 3, "text": ""}, {"level": 5, "text": "KURSY I SZKOLENIA \u201ePRYMUSI AGH\u201d W ROKU 2024/2025"}, {"level": 5, "text": "INFORMACJE PIT"}, {"level": 5, "text": "REGULAMIN PROGRAMU PRYMUSI AGH 2.0 OBOWI\u0104ZUJ\u0104CY W ROKU 2024/2025 \u2013 II stopie\u0144 studi\u00f3w"}, {"level": 5, "text": "KURSY I SZKOLENIA \u201ePRYMUSI AGH 2.0\u201d W ROKU 2024/2025"}, {"level": 5, "text": "INFORMACJE PIT"}, {"level": 3, "text": "O CO NAJCZ\u0118\u015aCIEJ PYTACIE"}, {"level": 2, "text": "STUDIA I STOPNIA"}, {"level": 2, "text": "STUDIA II STOPNIA"}, {"level": 4, "text": "FAQ"}, {"level": 4, "text": "Czemu nie mog\u0119 si\u0119 zalogowa\u0107 na konto z poprzedniej rekrutacji?"}, {"level": 4, "text": "Czy w rekrutacji na studia pierwszego stopnia  wystarczy mi jedno rozszerzenie?"}, {"level": 4, "text": "Jak wygl\u0105da przepisanie ocen z innego kierunku lub z innej uczelni?"}, {"level": 4, "text": "Czy aplikacja mObywatel jest potrzebna do rekrutacji na AGH?"}, {"level": 4, "text": "Przy wpisie na list\u0119 student\u00f3w I roku otrzyma\u0142em skierowanie na badania lekarskie\u2026"}, {"level": 4, "text": "Posiadam wykszta\u0142cenie uzyskane za granic\u0105. Jak wygl\u0105da procedura rekrutacji? Jakich formalno\u015bci musz\u0119 dope\u0142ni\u0107?"}, {"level": 4, "text": "Jak liczymy nasz wska\u017anik rekrutacyjny? (studia I stopnia)"}, {"level": 4, "text": "Poprawia\u0142em matur\u0119 i otrzyma\u0142em aneks z nowymi wynikami. Jakie dane mam wpisa\u0107 w systemie rekrutacyjnym?"}, {"level": 4, "text": "Kiedy uzyskam informacj\u0119 o warto\u015bci mojego wska\u017anika rekrutacji?"}, {"level": 4, "text": "Posiadam podw\u00f3jne obywatelstwo. Na jakich zasadach b\u0119d\u0119 rekrutowany?"}, {"level": 4, "text": "Czemu nie mog\u0119 si\u0119 zalogowa\u0107 na konto z poprzedniej rekrutacji?"}, {"level": 4, "text": "Jak wygl\u0105da przepisanie ocen z innego kierunku lub z innej uczelni?"}, {"level": 4, "text": "Czy aplikacja mObywatel jest potrzebna do rekrutacji na AGH?"}, {"level": 4, "text": "Przy wpisie na list\u0119 student\u00f3w I roku otrzyma\u0142em skierowanie na badania lekarskie\u2026"}, {"level": 4, "text": "Posiadam wykszta\u0142cenie uzyskane za granic\u0105. Jak wygl\u0105da procedura rekrutacji? Jakich formalno\u015bci musz\u0119 dope\u0142ni\u0107?"}, {"level": 4, "text": "Nie zosta\u0142em zakwalifikowany na studia drugiego stopnia w pierwszym cyklu rekrutacyjnym. Czy mog\u0119 wzi\u0105\u0107 udzia\u0142 w drugim cyklu na ten sam kierunek, co w pierwszym?"}, {"level": 4, "text": "Czy mog\u0119 dokona\u0107 wpisu w terminie innym ni\u017c przewidziany w kalendarzu rekrutacji dla danego cyklu?"}, {"level": 4, "text": "Posiadam tytu\u0142 licencjata. Czy mog\u0119 kandydowa\u0107 na dowolny kierunek studi\u00f3w drugiego stopnia?"}, {"level": 4, "text": "Mam zamiar przenie\u015b\u0107 si\u0119 na Akademi\u0119 G\u00f3rniczo-Hutnicz\u0105 z innej uczelni. Jak to zrobi\u0107?"}, {"level": 4, "text": "Kiedy i gdzie sk\u0142ada\u0107 podania o stypendium socjalne? W jaki spos\u00f3b mog\u0119 ubiega\u0107 si\u0119 o przydzia\u0142 miejsca w domu studenckim?"}]}, "content": "# PRYMUSI AGH \u2013 Strona Centrum Rekrutacji\n\nURL: https://rekrutacja.agh.edu.pl/prymusi-agh/\nCrawled: 2025-03-20 01:07:19\n\nREGULAMIN PROGRAMU PRYMUSI AGH OBOWI\u0104ZUJ\u0104CY W ROKU 2024/2025 \u2013 I stopie\u0144 studi\u00f3w\n\nZARZ\u0104DZENIE Nr 35/2023 Rektora AGH z dnia 6 lipca 2023 r. w sprawie zmiany zarz\u0105dzenia nr 40/2021 Rektora AGH\n w sprawie zasad udzia\u0142u w programie \u201ePrymusi AGH\u201d dla najlepszych kandydat\u00f3w podejmuj\u0105cych studia stacjonarne pierwszego stopnia w Akademii G\u00f3rniczo-Hutniczej im. Stanis\u0142awa Staszica w Krakowie.\n\nBENEFITY\n\nDodatkowe nieodp\u0142atne formy kszta\u0142cenia i rozwoju (kursy, szkolenia, tutoring)\n\nBezp\u0142atne miejsce w domu studenckim (\npo spe\u0142nieniu warunk\u00f3w otrzymania miejsca w domu studenckim\n).\n\nBENEFITY S\u0104 PRZYZNAWANE KANDYDATOM W ZALE\u017bNO\u015aCI OD GRUPY, DO KT\u00d3REJ ZOSTAN\u0104 ZAKWALIFIKOWANI:\n\nGrupa pierwsza\n\u00a0\u2013 studenci AGH, kt\u00f3rzy:\n\na) znale\u017ali si\u0119 w\u015br\u00f3d 5% najlepszych na li\u015bcie rankingowej kandydat\u00f3w w ca\u0142ej uczelni i uzyskali wska\u017anik rekrutacji nie mniejszy ni\u017c 950 pkt;\n\nb) zostali przyj\u0119ci na studia jako laureaci lub finali\u015bci olimpiad stopnia centralnego, uprawnieni do przyj\u0119cia na pierwszy rok studi\u00f3w pierwszego stopnia w AGH z pomini\u0119ciem post\u0119powania kwalifikacyjnego, wymienieni w uchwale Senatu AGH w sprawie zasad przyjmowania na studia laureat\u00f3w oraz finalist\u00f3w olimpiad stopnia centralnego, a tak\u017ce laureat\u00f3w konkurs\u00f3w og\u00f3lnopolskich w danym roku akademickim; konkurs\u00f3w og\u00f3lnopolskich w danym roku akademickim;\n\nGrupa druga\n\u00a0\u2013 studenci AGH, kt\u00f3rzy uzyskali wska\u017anik rekrutacji nie mniejszy ni\u017c 950 pkt. i nie kwalifikuj\u0105 si\u0119 do grupy uczestnik\u00f3w wymienionych w pkt. 1.\n\nKURSY I SZKOLENIA \u201ePRYMUSI AGH\u201d W ROKU 2024/2025\n\n\u2013 \ndla najlepszych kandydat\u00f3w podejmuj\u0105cych studia stacjonarne pierwszego stopnia\n\n1. Podstawy metod Monte Carlo w j\u0119zyku Python (30h)\n\nProwadz\u0105cy: dr hab. Pawe\u0142 Przyby\u0142owicz, prof. AGH\n\nCo maj\u0105 ze sob\u0105 wsp\u00f3lnego Projekt Manhattan i reakcja \u0142a\u0144cuchowa, chaotyczne ruchy cz\u0105steczek w p\u0142ynie, modelowanie przebiegu epidemii oraz gie\u0142da i wycena instrument\u00f3w pochodnych? Odpowied\u017a brzmi: Metody Monte Carlo. Celem tego kursu jest om\u00f3wienie wielce interesuj\u0105cego dzia\u0142u matematyki zwanego zbiorczo \u201eMetodami Monte Carlo\u201d, kt\u00f3ry wykorzystuje losowo\u015b\u0107 do opisu i modelowania z\u0142o\u017conych zjawisk mi.in. fizycznych, ekonomicznych oraz biologicznych. Podczas kursu poznamy podstawowe algorytmy Monte Carlo pocz\u0105wszy od numerycznego przybli\u017cania warto\u015bci ca\u0142ek, b\u0142\u0105dzenia losowego w 1, 2 i 3 wymiarach, poprzez symulacje trajektorii podstawowych proces\u00f3w stochastycznych, do wyceny instrument\u00f3w pochodnych. Kurs b\u0119dzie mia\u0142 charakter praktyczny tzn. ograniczymy niezb\u0119dn\u0105 teori\u0119 do minimum i b\u0119dziemy zapoznawa\u0107 si\u0119 z omawianymi zagadnieniami poprzez implementacje odpowiednich algorytm\u00f3w oraz przeprowadzanie eksperyment\u00f3w numerycznych w j\u0119zyku Python.\n\n2. Introduction to nanotechnology \u2013 from fabrication to functional micro and nanodevices (30h)\n\nProwadz\u0105cy: dr Aleksandra Szkudlarek\n\nKurs dotyczy intensywnie rozwijaj\u0105cej si\u0119 dziedziny nanotechnologii dotycz\u0105cej mikro i nanorobotyki i ma charakter interdyscyplinarny, \u0142\u0105cz\u0105c ze sob\u0105 zagadnienia zwi\u0105zane z takimi dziedzinami jak in\u017cynieria materia\u0142owa, fizyka i chemia. W trakcie kursu studenci poznaj\u0105 sposoby otrzymywania materia\u0142\u00f3w w nanoskali, mikroskopowe i spektroskopowe metody ich charakterystyki (m.in. mikroskopia elektronowa, spektroskopia UV-VIS), w\u0142a\u015bciwo\u015bci optyczne, magnetyczne i katalityczne materia\u0142\u00f3w w nanoskali, oraz obszary zastosowa\u0144 autonomicznych mikro i nanourz\u0105dze\u0144 m.in. w energetyce, in\u017cynierii \u015brodowiska oraz medycynie. W ramach przedmiotu dyskutowane s\u0105 wyniki aktualnych bada\u0144 naukowych, czo\u0142owych grup zajmuj\u0105cych si\u0119 t\u0105 tematyk\u0105. W trakcie kursu zostan\u0105 wykorzystane nowoczesne metody nauczania (m.in. concept map, brainstorming, Design Thinking, a tak\u017ce \u0107wiczenia maj\u0105ce na celu popraw\u0119 zdolno\u015bci krytycznego i kreatywnego my\u015blenia oraz umiej\u0119tno\u015bci prezentacji tre\u015bci naukowych)\n\n3. CCNA Routing&Switching (30h)\n\nProwadz\u0105cy: dr in\u017c. \u0141ukasz Czekierda, dr in\u017c. S\u0142awomir Zieli\u0144ski\n\nKursy CCNA Routing and Switching s\u0105 przeznaczone dla os\u00f3b, kt\u00f3re dotychczas nie zajmowa\u0142y si\u0119 sieciami komputerowymi, jak r\u00f3wnie\u017c dla tych, kt\u00f3re ju\u017c posiadaj\u0105 wst\u0119pn\u0105 wiedz\u0119 o nich. W czasie trwania kursu prowadzone s\u0105 wyk\u0142ady i laboratoria zwi\u0105zane z zagadnieniami projektowania i zarz\u0105dzania ma\u0142ymi i \u015brednimi sieciami komputerowymi. Zaj\u0119cia b\u0119d\u0105 prowadzone w laboratorium sieci komputerowych na rzeczywistych urz\u0105dzeniach sieciowych (w razie ogranicze\u0144 dost\u0119pu do laboratorium spowodowanych epidemi\u0105 \u2013 na symulatorach tych urz\u0105dze\u0144). Kursy przygotowuj\u0105 do certyfikacji CCNA Routing & Switching. W ramach programu Prymusi AGH zrealizowany b\u0119dzie modu\u0142 CCNA Introduction to Networks w najnowszej wersji (7.0).\n\n4. Maker \u2013 kreatywna konstrukcja i programowanie elektronicznych gad\u017cet\u00f3w (18h)\n\nProwadz\u0105cy: dr in\u017c. Ada Brzoza-Zaj\u0119cka\n\nW ramach kursu zostan\u0105 przedstawione wybrane technologie, kt\u00f3rych poznanie pozwoli zainteresowanym zosta\u0107 tzw.\u00a0makerem\u00a0czyli osob\u0105 potrafi\u0105c\u0105 samodzielnie konstruowa\u0107 i programowa\u0107 r\u00f3\u017cnego rodzaju gad\u017cety. Kurs koncentruje si\u0119 na urz\u0105dzeniach maj\u0105cych zastosowanie domowe i konsumenckie, m.in. urz\u0105dzenia u\u0142atwiaj\u0105ce codzienne \u017cycie w domu, zapewniaj\u0105ce rozrywk\u0119, inteligentne kamery, a tak\u017ce efekty \u015bwietlne i d\u017awi\u0119kowe. Mo\u017cna tak\u017ce dowiedzie\u0107 si\u0119 i sprawdzi\u0107 w praktyce, jak samodzielnie zaprojektowa\u0107, a nast\u0119pnie wydrukowa\u0107 na drukarce 3D elementy mechaniczne do gad\u017cet\u00f3w, np. obudowy, uchwyty lub elementy wykonawcze. Bycie\u00a0makerem\u00a0ma wiele zalet: poszerza wiedz\u0119 techniczn\u0105, rozwija kreatywno\u015b\u0107 i umiej\u0119tno\u015b\u0107 rozwi\u0105zywania problem\u00f3w \u2013 zar\u00f3wno samodzielnie jak i w zespole. Oferowany kurs pozwala dowiedzie\u0107 si\u0119, jak dzia\u0142a wiele powszechnie u\u017cywanych urz\u0105dze\u0144 elektronicznych oraz jak samodzielnie zbudowa\u0107 tego typu urz\u0105dzenia. Zaj\u0119cia maj\u0105 form\u0119 warsztat\u00f3w, kt\u00f3rych uczestnicy konstruuj\u0105 praktyczne gad\u017cety opieraj\u0105ce swoje dzia\u0142anie na nowoczesnych mikroprocesorach i miniaturowych komputerach, takich jak\u00a0Raspberry\u00a0Pi.\n\n5. Podstawy programowania w Javie (20h)\n\nProwadz\u0105cy: mgr in\u017c. Micha\u0142 Idzik\n\nPodczas kursu przedstawimy podstawowe zagadnienia, zwi\u0105zane z programowaniem w j\u0119zykach obiektowych na przyk\u0142adzie j\u0119zyka Java. Uczestnicy kursu b\u0119d\u0105 mieli okazj\u0119 zmierzy\u0107 si\u0119 z typowymi problemami przy tworzeniu ma\u0142ych aplikacji, nauczy\u0107 si\u0119 obs\u0142ugi \u015brodowiska programistycznego, a tak\u017ce pog\u0142\u0119bi\u0107 umiej\u0119tno\u015b\u0107 analitycznego my\u015blenia. Kurs kierujemy do student\u00f3w, kt\u00f3rzy nie maj\u0105 do\u015bwiadczenia w programowaniu lub posiadaj\u0105 jedynie podstawow\u0105 wiedz\u0119 w tym zakresie. Zaj\u0119cia prowadzimy od podstaw, a ka\u017cdy uczestnik ma szans\u0119 konsultowa\u0107 problemy i post\u0119py z prowadz\u0105cym.\n\n6. Programowanie w j\u0119zyku C++ (30h)\n\nProwadz\u0105cy: dr in\u017c. Roman D\u0119bski\n\nWprowadzenie do C++ obejmuj\u0105ce elementy programowania proceduralnego, obiektowego, generycznego i funkcyjnego istotne z punktu widzenia wsp\u00f3\u0142czesnych zastosowa\u0144 j\u0119zyka. Jego nauka odbywa si\u0119 w kontek\u015bcie zagadnie\u0144 kluczowych dla ka\u017cdego programisty, a dotycz\u0105cych m.in. architektury komputera, zarz\u0105dzania pami\u0119ci\u0105, projektowania i analizy algorytm\u00f3w oraz struktur danych, a tak\u017ce wzorc\u00f3w projektowych i testowania oprogramowania.\n\n7. SMARTowanie \u2013 inteligencja w nauce, technice i wok\u00f3\u0142 nas (24h)\n\nProwadz\u0105cy: dr hab. in\u017c. Andrzej O\u017cadowicz, prof. AGH\n\nInteligencja to nieodzowny element funkcjonowania os\u00f3b wykszta\u0142conych w spo\u0142ecze\u0144stwie. Jednocze\u015bnie, coraz cz\u0119\u015bciej w codziennym j\u0119zyku medi\u00f3w, debaty spo\u0142ecznej, rozm\u00f3w, pojawiaj\u0105 si\u0119 poj\u0119cia sztucznej inteligencji czy rozwi\u0105za\u0144 technicznych z funkcjami smart. W kursie przeprowadzona b\u0119dzie, wraz z uczestnikami, szeroka, wielokryterialna analiza funkcjonowania poj\u0119cia inteligencji we wsp\u00f3\u0142czesnym \u015bwiecie, w r\u00f3\u017cnych obszarach \u017cycia spo\u0142ecznego, akademickiego, technologicznego i nie tylko. Czym jest inteligencja dla wsp\u00f3\u0142czesnego in\u017cyniera, naukowca, a czym dla internauty, filozofa? Czy urz\u0105dzenia AGD, domy, miasta mog\u0105 by\u0107 inteligentne \u2013 smart \u2013 i co to oznacza? To kwesYe warte zastanowienia. Uczestnikom zaproponowane zostan\u0105 r\u00f3\u017cne formy realizacji kursu, z wyk\u0142adami w formule odwr\u00f3conej klasy (flipped classroom) oraz projektu z elementami podej\u015bcia design thinking i krytycznej analizy publikacji naukowych oraz popularno- naukowych podejmuj\u0105cych tematyk\u0119 inteligencji w szerokim spektrum implementacyjnym.\n\n8. Dassault Systemes \u201eCatia\u201d (30h)\n\nProwadz\u0105cy: Dr in\u017c. Piotr Warzecha\n\nSzkolenie Mechanical Design Fundamentals przedstawi zagadnienia zwi\u0105zane z prac\u0105 w aplikacji Dassault Systemes \u2013 Catia v5. Uczestnicy szkolenia b\u0119d\u0105 mieli okazj\u0119 pozna\u0107 mo\u017cliwo\u015b\u0107 modelowania hybrydowego (bry\u0142owego wraz z modelowaniem powierzchniowym). Podczas kursu uczestnicy poznaj\u0105 narz\u0119dzia umo\u017cliwiaj\u0105ce efektywne tworzenie, modyfikowanie oraz analizowanie projektowanych element\u00f3w. Pokazane zostan\u0105 narz\u0119dzia do automatyzacji projektowania poprzez zastosowanie parametryzacji model\u00f3w. Celem szkolenia b\u0119dzie podniesienie kompetencji zawodowych uczestnik\u00f3w poprzez opanowanie obs\u0142ugi oraz efektywne pos\u0142ugiwanie si\u0119 aplikacj\u0105 Catia v5 w zakresie: \u2014narz\u0119dzi pozwalaj\u0105cych na tworzenie i modyfikacj\u0119 szkic\u00f3w 2D, \u2014narz\u0119dzi do tworzenia, modyfikacji oraz analizowania modeli bry\u0142owych, \u2014narz\u0119dzi do tworzenia, modyfikacji oraz analizowania modeli powierzchniowych, \u2014narz\u0119dzi do tworzenia z\u0142o\u017ce\u0144 oraz dokumentacji technicznej 2D. Uczestnicy szkolenia opr\u00f3cz pracy z nauczycielem b\u0119d\u0105 wykonywa\u0107 prac\u0119 w\u0142asn\u0105 z u\u017cyciem manipultor\u00f3w 3Dconnexion Manipulator SpaceMouse Pro poprzez realizowanie samodzielnych zada\u0144 z ww. zakresu zwi\u0119kszaj\u0105c umiej\u0119tno\u015bci analitycznego my\u015blenia oraz rozwi\u0105zywania problem\u00f3w.\n\n9. Podstawy programowania w Pythonie (30h)\n\nProwadz\u0105cy: mgr in\u017c. Filip Kami\u0144ski\n\nKurs \u201ePodstawy programowania w Pythonie\u201d to wprowadzenie do podstaw programowania w Pythonie ze szczeg\u00f3lnym uwzgl\u0119dnieniem zagadnie\u0144 zwi\u0105zanych z analiz\u0105 danych i uczeniem maszynowym. Kurs skierowany jest do os\u00f3b, kt\u00f3re nie mia\u0142y wcze\u015bniej styczno\u015bci z tymi tematami. Do uczestnictwa w kursie nie jest wymagana umiej\u0119tno\u015b\u0107 programowania w \u017cadnym j\u0119zyku. Kurs sk\u0142ada si\u0119 z dw\u00f3ch cz\u0119\u015bci. W pierwszej uczestnicy poznaj\u0105 podstawy programowania w j\u0119zyku Python oraz \u015brodowisko Google Colab. Druga cz\u0119\u015b\u0107 kursu to przegl\u0105d zastosowa\u0144 Pythona w analizie danych i uczeniu maszynowym. Om\u00f3wione zostan\u0105 m.in. biblioteki NumPy, SciPy, matplotlib i tensorflow, a tak\u017ce podstawy matematyczne niezb\u0119dne do zrozumienia tych zagadnie\u0144 (uczestnicy maj\u0105 mo\u017cliwo\u015b\u0107 wyboru cz\u0119\u015bci z temat\u00f3w, kt\u00f3re zostan\u0105 zrealizowane).\n\n10. MATLAB \u2013 narz\u0119dzie in\u017cynier\u00f3w (30h)\n\nProwadz\u0105cy: dr in\u017c. Sebastian Paku\u0142a\n\nTen kurs jest dla student\u00f3w studi\u00f3w in\u017cynierskich, kt\u00f3rzy chc\u0105 nauczy\u0107 si\u0119 wykorzystywa\u0107 program MATLAB na swoich studiach. MATLAB jest pot\u0119\u017cnym narz\u0119dziem obliczeniowym, kt\u00f3re znajduje zastosowanie w zasadzie w ka\u017cdej dziedzinie in\u017cynierii m.in. automatyka, mechanika, geologia i kartografia, fizyka, a tak\u017ce matematyka. W ramach tego kursu studenci zdob\u0119d\u0105 solidne podstawy w obszarze programowania w MATLAB oraz opanuj\u0105 podstawowe techniki rozwi\u0105zywania problem\u00f3w in\u017cynierskich przy u\u017cyciu tego narz\u0119dzia, a tak\u017ce poznaj\u0105 bardziej zaawansowane techniki jak wsp\u00f3\u0142praca z czatGPT czy smartphonem.\n\n11. Niekonwencjonalna robotyka \u2013 Unconventional Robotics \u2013 inspiracje (14h)\n\nProwadz\u0105cy: dr hab. in\u017c. Adam Krzysztof Pi\u0142at, prof. AGH\n\nZainteresowanie s\u0142uchaczy zagadnieniami z zakresu robotyki w tym jej nietypowych zastosowa\u0144 i stosowanych rozwi\u0105za\u0144. Przedstawiony materia\u0142 ma sk\u0142oni\u0107 do samodzielnego poszerzania wiedzy w zakresie matematyki, fizyki, informatyki, elektroniki, elektrotechniki, mechaniki i automatyki. Wskaza\u0107 na potrzeb\u0119 interdyscyplinarnego spojrzenia na zagadnienia i problemy robotyki. Elementem zaj\u0119\u0107 jest indywidualna (by\u0107 mo\u017ce pierwsza w czasie studi\u00f3w na AGH) prezentacja opracowanego zagadnienia przez studenta, na podstawie publikacji naukowej. Celem jest zapoznanie si\u0119 z materia\u0142em naukowym i jego skr\u00f3towe przedstawienie zagadnienia pozosta\u0142ym s\u0142uchaczom. Dalekosi\u0119\u017cnym celem jest zainspirowanie s\u0142uchaczy do wytrwa\u0142ej nauki przedmiot\u00f3w \u015bcis\u0142ych, kreatywno\u015bci i w konsekwencji projektowania i prototypowania nowych rozwi\u0105za\u0144. Materia\u0142 wyk\u0142adu w skondensowanej formie obejmuje zagadnienia robot\u00f3w wsp\u00f3\u0142pracuj\u0105cych, przemys\u0142u 5.0, element\u00f3w robot\u00f3w (nap\u0119d z przek\u0142adni\u0105, nap\u0119d bezpo\u015bredni), jedno\u015blad\u00f3w autonomicznych, robot\u00f3w-w\u0119\u017cy, robot\u00f3w sferycznych, robot\u00f3w medycznych, robot\u00f3w magazynowych, robot\u00f3w wojskowych, roli automatyki, metod projektowania w tym uk\u0142ad\u00f3w sterowania, znaczenia matematyki i fizyki dla prawid\u0142owego funkcjonowania robot\u00f3w.\n\n12. Nieruchomo\u015b\u0107 dla studenta (30h)\n\nProwadz\u0105cy: dr in\u017c. El\u017cbieta Jasi\u0144ska\n\nW ramach kursu zapoznamy si\u0119 z rynkiem nieruchomo\u015bci lokalowych na przyk\u0142adzie miasta Krakowa. Kursant pozna podstawowe poj\u0119cia zwi\u0105zane z nieruchomo\u015bciami oraz sposobem ich zakupu i wynajmu. Wiesza cz\u0119\u015b\u0107 kursu po\u015bwi\u0119cona b\u0119dzie analizie krakowskiego rynku nieruchomo\u015bci pod katem najmu studenckiego. Poznamy rynek akademik\u00f3w komercyjnych i por\u00f3wnany go z tradycyjnym wynajmem i miasteczkiem AGH. Razem wyznaczymy cechy wa\u017cne dla wynajmuj\u0105cego oraz por\u00f3wnamy koszt wynajmu w wybranych dzielnicach. Wykorzystamy przy tym portale internetowe gwarantuj\u0105ce analizy przestrzenne o raz ocen\u0119 atrakcyjno\u015bci wybranej lokalizacji.\n\n13. M\u00f3j pierwszy chip: od tranzystora do organ\u00f3w na chipie, czyli nowoczesna elektronika w pigu\u0142ce (28h)\n\nProwadz\u0105cy: dr in\u017c. Jacek Ko\u0142odziej; dr hab. In\u017c. Artur Rydosz, prof.. AGH; mgr in\u017c Dominik Grochala\n\nW ramach kursu uczestnicy zapoznaj\u0105 si\u0119 z nowoczesnymi technologiami w elektronice, kt\u00f3re znajduj\u0105 zastosowanie w produkcji uk\u0142ad\u00f3w elektronicznych \u2013 od pojedynczych tranzystor\u00f3w do skomplikowanych uk\u0142ad\u00f3w organ\u00f3w na chipie (organs-on-a-chip). Zaj\u0119cia prowadzone b\u0119d\u0105 w Zintegrowanym Laboratorium Nanostruktur Sensorowych (ZLNS) i Laboratorium Analizy Biomarker\u00f3w (LAB) AGH. Uczestnicy zostan\u0105 r\u00f3wnie\u017c zapoznani z najnowszymi osi\u0105gni\u0119ciami naukowymi w obszarze nowoczesnej technologii elektronowej realizowanymi w ramach prowadzonych projekt\u00f3w naukowych w IE AGH.\n\n14. Chemia nowych materia\u0142\u00f3w (30h)\n\nProwadz\u0105cy: Dr hab. in\u017c. Wojciech Zaj\u0105c, prof. AGH\n\nNa przestrzeni dziej\u00f3w ludzko\u015bci rozw\u00f3j nowych materia\u0142\u00f3w by\u0142 motorem umo\u017cliwiaj\u0105cym post\u0119p cywilizacji, nie inaczej jest dzisiaj. Kurs \u201eChemia nowych materia\u0142\u00f3w\u201d stanowi wprowadzenie do poznania zasad, na kt\u00f3rych opiera si\u0119 wsp\u00f3\u0142czesna wiedza o tworzeniu nowych materia\u0142\u00f3w oraz zapoznaje uczestnik\u00f3w z r\u00f3\u017cnymi klasami materia\u0142\u00f3w i ich wsp\u00f3\u0142czesnymi zastosowaniami.\n\n15. Ciekawostki z obszaru robotyki (14h)\n\nProwadz\u0105cy: dr hab. in\u017c. Adam Krzysztof Pilat, Prof. AGH\n\nZaj\u0119cia w formie wyk\u0142adu i konwersatorium maj\u0105 na celu przybli\u017cy\u0107 uczestnikom zagadnienia z obszaru robotyki w zakresie jej niestandardowych zastosowa\u0144 i rozwi\u0105za\u0144. Ciekawostki, nowe pomys\u0142y, prototypy maj\u0105 pobudzi\u0107 kreatywno\u015b\u0107 i innowacyjno\u015b\u0107 s\u0142uchaczy oraz zmotywowa\u0107 do pog\u0142\u0119biania wiedzy w zakresie okre\u015blonych nauk i technologii. Roboty strukturalnie niestabilne, roboty na\u015bladuj\u0105ce natur\u0119, roboty sferyczne, autonomiczny rower, system transportowy z lewitacj\u0105 \u2013 to tylko niekt\u00f3re przyk\u0142ady omawianych zagadnie\u0144. Wyk\u0142ad zwraca uwag\u0119 na problem interdyscyplinarno\u015bci, kt\u00f3ry nabiera szczeg\u00f3lnego znaczenia w obszarze robotyki.\n\n16. Podstawy tworzenia bli\u017aniak\u00f3w cyfrowych uk\u0142ad\u00f3w mechanicznych z wykorzystaniem j\u0119zyka Python (30h)\n\nProwadz\u0105cy: dr in\u017c. Mariusz Warzecha\n\nW ramach kursu przedstawione zostan\u0105 podstawowe zagadnienia zwi\u0105zane z tworzeniem modeli wirtualnych obiekt\u00f3w mechanicznych, czyli ich cyfrowych bli\u017aniak\u00f3w. W takcie kolejnych spotka\u0144 uczestnicy pracowa\u0107 b\u0119d\u0105 nad stworzeniem cyfrowego bli\u017aniaka wybranego obiektu, np. robota, pojazdu g\u0105sienicowego, zawieszenia samochodu. W tym celu zostan\u0105 zapoznani z j\u0119zykiem Python w zakresie koniecznym do obs\u0142ugi biblioteki PyChrono, naucz\u0105 si\u0119 tworzenia geometrii przestrzennej z wykorzystaniem oprogramowania CAD oraz zapoznaj\u0105 si\u0119 z kilkoma zagadnieniami zwi\u0105zanymi z mechanik\u0105. Zamierzeniem kursu jest aby na ostatnich zaj\u0119ciach uczestnicy byli w stanie zaprezentowa\u0107 renderowan\u0105 symulacj\u0119 3D wybranego obiektu.\n\n17. Cz\u0142owiek i klimat \u2013 czy uratujemy planet\u0119? (14h)\n\nProwadz\u0105cy: prof. dr hab. in\u017c. Piotr Kleczkowski\n\nLudzko\u015b\u0107 stoi w obliczu zagro\u017cenia katastrof\u0105 klimatyczn\u0105. Zmiany klimatu oraz sposoby ich powstrzymania s\u0105 coraz cz\u0119\u015bciej przedmiotem debaty publicznej i decyzji politycznych. Podstawowa wiedza z tego zakresu staje si\u0119 coraz bardziej potrzebna in\u017cynierom wszystkich specjalno\u015bci. Kurs ma form\u0119 konwersatorium, w kt\u00f3rym prowadz\u0105cy inicjuje temat dyskusji i w razie potrzeby otwiera nowe w\u0105tki. Prowadz\u0105cy wspiera dyskutant\u00f3w wiedz\u0105, pomaga j\u0105 porz\u0105dkowa\u0107 i przekonuj\u0105co uzasadnia\u0107 sw\u00f3j punkt widzenia. Radzi te\u017c, jak wypracowywa\u0107 wsp\u00f3lne stanowisko. Przed kolejnym spotkaniem prowadz\u0105cy proponuje temat nast\u0119pnego, sugeruj\u0105c \u017ar\u00f3d\u0142a przydatnych informacji. Formu\u0142a konwersatorium jest bliska znanej innowacyjnej metodzie nauczania \u2013 odwr\u00f3conej klasy, zawiera te\u017c elementy debaty oksfordzkiej.\n\n18. Kurs podstaw programowania w j\u0119zyku Python \u2013 Zbuduj swoje pierwsze aplikacje! (30h)\n\nProwadz\u0105cy: dr hab. in\u017c. Miko\u0142aj Leszczuk, prof. AGH\n\nZapraszamy do udzia\u0142u w naszym kursie, kt\u00f3ry umo\u017cliwi Ci nauk\u0119 podstaw programowania w j\u0119zyku Python. W ramach tego kursu opanujesz r\u00f3\u017cne typy danych, zmienne, metody, p\u0119tle, instrukcje warunkowe i funkcje. Poznasz r\u00f3wnie\u017c podstawy pracy z linii polece\u0144, dowiesz si\u0119, czym jest shell oraz jak efektywnie zapisywa\u0107, odczytywa\u0107 i manipulowa\u0107 danymi. Nie ograniczymy si\u0119 jedynie do podstawowej sk\u0142adni j\u0119zyka Python. Przejdziemy dalej, wprowadzaj\u0105c Ci\u0119 w \u015bwiat budowania bardziej kompleksowych aplikacji. Nauczysz si\u0119 tworzy\u0107 obiekty, klasy, pola i metody, kt\u00f3re s\u0105 kluczowe dla budowy rozbudowanych program\u00f3w. Dzi\u0119ki temu nabierzesz umiej\u0119tno\u015bci potrzebnych do opracowywania w\u0142asnych rozwi\u0105za\u0144 i tworzenia funkcjonalnego oprogramowania. W trakcie kursu poznasz r\u00f3wnie\u017c system kontroli wersji Git, kt\u00f3ry jest nieod\u0142\u0105cznym narz\u0119dziem pracy w bran\u017cy IT. Dowiesz si\u0119, jak tworzy\u0107 w\u0142asne repozytoria oraz jak efektywnie korzysta\u0107 z metodologii pracy grupowej, kt\u00f3re s\u0105 niezwykle istotne w profesjonalnym \u015brodowisku programistycznym. Do\u0142\u0105cz do naszego kursu i zbuduj solidne fundamenty programowania w j\u0119zyku Python. Pozw\u00f3l sobie na rozw\u00f3j i otw\u00f3rz drzwi do fascynuj\u0105cego \u015bwiata tworzenia aplikacji!\n\n19. Pi\u0119kna polszczyzna dla ka\u017cdego (30h)\n\nProwadz\u0105cy: prof. dr hab. in\u017c. Wiktoria Sobczyk\n\nJ\u0119zyk jako najbardziej uniwersalny i najsprawniejszy spos\u00f3b porozumiewania si\u0119 mi\u0119dzy lud\u017ami; od czego zale\u017cy pi\u0119kno i poprawno\u015b\u0107 codziennych wypowiedzi?; grzeczno\u015b\u0107 j\u0119zykowa, grzeczno\u015b\u0107 niej\u0119zykowa, grzeczno\u015b\u0107 ponadj\u0119zykowa, grzeczno\u015b\u0107 pozaj\u0119zykowa; zwracanie si\u0119 do odbiorcy; zachowania powszechnie nieakceptowane; powinno\u015bci grzeczno\u015bciowe m\u0119\u017cczyzny d\u017centelmena; norma j\u0119zykowa og\u00f3lnopolska a odchylenia regionalne; zasada symetryczno\u015bci zachowa\u0144 grzeczno\u015bciowych; zasada solidarno\u015bci z partnerem; etykieta j\u0119zykowa jako sk\u0142adnik triady aksjologicznej: dobro \u2013 pi\u0119kno \u2013prawda; pi\u0119kna polszczyzna? \u2013 to proste; praktyczne rady dla ka\u017cdego.\n\n20. Metoda element\u00f3w sko\u0144czonych w Elektrotechnice (28h)\n\nProwadz\u0105cy: dr in\u017c. Tomasz Lerch\n\nCelem kursu jest zapoznanie student\u00f3w z zastosowaniem metody element\u00f3w sko\u0144czonych do modelowania i analizy elektromechanicznych przetwornik\u00f3w energii. Na zaj\u0119ciach laboratoryjnych zostanie wykorzystany pakiet ANSYS Maxwell 2D/3D umo\u017cliwiaj\u0105cy modelowanie i analiz\u0119 wszystkich zjawisk zwi\u0105zanych z elektromagnetyzmem, elektrostatyk\u0105 oraz zagadnieniami cieplnymi. W trakcie kursu studenci poznawa\u0107 b\u0119d\u0105 zasady modelowania MES, tworzenie geometrii obiekt\u00f3w, definiowanie materia\u0142\u00f3w, definiowanie warunk\u00f3w brzegowych, generacje siatki oraz r\u00f3\u017cne typy analizy mo\u017cliwe do wykonania w oprogramowaniu ANSYS. Przyk\u0142ady wykorzystywane do analizy na zaj\u0119ciach laboratoryjnych bazowa\u0142y b\u0119d\u0105 na elementach wykorzystywanych w praktyce przemys\u0142owej takich jak maszyny elektryczne, transformatory, d\u0142awiki. Etc.\n\n21. Metody podejmowania decyzji (20h)\n\nProwadz\u0105cy: dr hab. Konrad Ku\u0142akowski, prof. AGH\n\nCelem modu\u0142u jest zapoznanie studenta z podstawowymi poj\u0119ciami teorii podejmowania decyzji oraz g\u0142\u00f3wnymi metodami wspomagaj\u0105cymi podejmowanie decyzji w tym decyzji wielokryterialnych. W szczeg\u00f3lno\u015bci w ramach zaj\u0119\u0107 zostanie om\u00f3wiona metoda AHP (Analytic Hierarchy Process) wraz z jej zastosowaniami. B\u0119d\u0105 r\u00f3wnie\u017c om\u00f3wione podstawy metody por\u00f3wnywania alternatyw parami oraz innych pokrewnych metod decyzyjnych. W ramach kursu pewien czas zostanie po\u015bwi\u0119cony podstawom matematycznym niezb\u0119dnym do zrozumienia bardziej zaawansowanego materia\u0142u. Poznane modele decyzyjne b\u0119d\u0105 implementowane z wykorzystaniem j\u0119zyk\u00f3w programowania R / Python / Java.\n\n22. Tutoring og\u00f3lnorozwojowy (16h)\n\nTo zaj\u0119cia, w kt\u00f3rych nast\u0119puje rozpoznanie mniej lub bardziej nieu\u015bwiadomionego potencja\u0142u i talent\u00f3w tutoranta/tutorantki, wskazanie i rozw\u00f3j pozytywnych cech charakteru i \u201etalent\u00f3w\u201d przydatnych w \u017cyciu, nauce i karierze, rozbudzenie zainteresowa\u0144, wzrost samo\u015bwiadomo\u015bci sprzyjaj\u0105cy podejmowaniu lepszych decyzji \u017cyciowych i zawodowych. Tutoring rozwojowy zmierza do dostrze\u017cenia w sobie nowych mo\u017cliwo\u015bci i umiej\u0119tno\u015bci oraz umo\u017cliwia ich pocz\u0105tkowy, bezpieczny trening pod okiem bardziej do\u015bwiadczonych cz\u0142onk\u00f3w spo\u0142eczno\u015bci akademickiej.\n\nINFORMACJE PIT\n\nKa\u017cdemu Beneficjentowi korzystaj\u0105cemu z oferty Programu PRYMUSI zostanie wystawiony PIT za rok kalendarzowy, w kt\u00f3rym realizowa\u0142 dane benefity Programu, na kwot\u0119 wysoko\u015bci uzyskanych nieodp\u0142atnych \u015bwiadcze\u0144.\n\nJe\u017celi masz pytania napisz do nas:\n\nprymusi@agh.edu.pl\n\nWhatsApp \u2013 Centrum Rekrutacji AGH\n\n+48 723 231 063\n\nKomunikacja\u00a0tylko\u00a0poprzez wiadomo\u015bci tekstowe\n\nREGULAMIN PROGRAMU PRYMUSI AGH 2.0 OBOWI\u0104ZUJ\u0104CY W ROKU 2024/2025 \u2013 II stopie\u0144 studi\u00f3w\n\nZARZ\u0104DZENIE Nr 35/2023 Rektora Akademii G\u00f3rniczo-Hutniczej im. Stanis\u0142awa Staszica w Krakowie z dnia 6 lipca 2023 r. w sprawie zmiany zarz\u0105dzenia nr 40/2021 Rektora Akademii G\u00f3rniczo-Hutniczej im. Stanis\u0142awa Staszica w Krakowie\n w sprawie zasad udzia\u0142u w programie \u201ePrymusi AGH\u201d dla najlepszych kandydat\u00f3w podejmuj\u0105cych studia stacjonarne drugiego stopnia w Akademii G\u00f3rniczo-Hutniczej im. Stanis\u0142awa Staszica w Krakowie.\n\nBENEFITY\n\nDodatkowe nieodp\u0142atne formy kszta\u0142cenia i rozwoju (tutoring naukowy)\n\nKURSY I SZKOLENIA \u201ePRYMUSI AGH 2.0\u201d W ROKU 2024/2025\n\n\u2013 \ndla najlepszych kandydat\u00f3w na studia stacjonarne drugiego stopnia\n\n1. Zaawansowane metody modelowania MES w zagadnieniach wytrzyma\u0142o\u015bciowych (30h)\n\nProwadz\u0105cy: dr in\u017c. Filip Matachowski\n\nKurs jest kontynuacj\u0105 przedmiotu Metody Analiz Wytrzyma\u0142o\u015bciowych z Wykorzystaniem MES i skupia si\u0119 w g\u0142\u00f3wnej mierze na rozwini\u0119ciu problematyki zwi\u0105zanej z modelowaniem MES r\u00f3\u017cnych zagadnie\u0144 wytrzyma\u0142o\u015bciowych, tj. odpowiednim doborem modelu obliczeniowego i jego optymalizacj\u0105 pod k\u0105tem jako\u015bci wynik\u00f3w i czasu oblicze\u0144. Na ka\u017cdych zaj\u0119ciach rozwi\u0105zywane s\u0105 zagadnienia wytrzyma\u0142o\u015bciowe dla kt\u00f3rych prezentowane s\u0105 konwencjonalne (analityczne) sposoby rozwi\u0105zania i podawane s\u0105 podstawy teoretyczne omawianego zagadnienia, tak aby student mia\u0142 korelacj\u0119 tego co wykonuje program i wiedzy teoretycznej. W kursie wykorzystywane jest darmowe dla student\u00f3w oprogramowanie Siemens Femap oraz Autodesk Inventor, kt\u00f3re studenci mog\u0105 pobra\u0107 i wykorzystywa\u0107 na swoim komputerze.\n\n2. Tutoring naukowy (16h)\n\nZaj\u0119cia, kt\u00f3re koncentruj\u0105 si\u0119 na pog\u0142\u0119bianiu wiedzy i/lub umiej\u0119tno\u015bci w jakiej\u015b wybranej dyscyplinie naukowej. Zazwyczaj tutoring koncentruje si\u0119 na jednym wybranym problemie lub zagadnieniu, kt\u00f3re tutorant/tutorantka zg\u0142\u0119bia pod opiek\u0105 swojego opiekuna b\u0119d\u0105cego specjalist\u0105 w tej dziedzinie. Dzi\u0119ki bezpo\u015bredniej relacji z tutorem/tutork\u0105 nauka odbywa si\u0119 w formie i tempie dostosowanych do potrzeb tutoranta/tutorantki.\n\nINFORMACJE PIT\n\nKa\u017cdemu Beneficjentowi korzystaj\u0105cemu z oferty Programu PRYMUSI zostanie wystawiony PIT za rok kalendarzowy, w kt\u00f3rym realizowa\u0142 dane benefity Programu, na kwot\u0119 wysoko\u015bci uzyskanych nieodp\u0142atnych \u015bwiadcze\u0144.\n\nWz\u00f3r o\u015bwiadczenia do cel\u00f3w podatkowych (PDF)\n\nWz\u00f3r o\u015bwiadczenia do cel\u00f3w podatkowych (DOCX)\n\nJe\u017celi masz pytania napisz do nas:\n\nprymusi@agh.edu.pl\n\n\t\tKierunki studi\u00f3w\t\t\n\nKrok po kroku\n\nKalendarz rekrutacji\n\n\t\t\tWarunki rekrutacji\t\t\n\n\t\t\tKalkulator rekrutacyjny\t\t\n\n\t\t\tDokumenty\t\t\n\n\t\t\tOp\u0142aty\t\t\n\n\t\t\tLiczba miejsc\t\t\n\n\t\t\tKursy Wyr\u00f3wnawcze\t\t\n\n\t\t\t\tUczniowie\t\t\t\n\n\t\t\t\tOlimpijczycy\t\t\t\n\n\t\t\t\tPrymusi AGH\t\t\t\n\n\t\t\t\tSportowcy"}