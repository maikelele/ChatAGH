{"content": "# Polsko-Japo\u0144ska Letnia Szko\u0142a Energetyki w Tokio-- Serwis Akademii G\u00f3rniczo-Hutniczej \n\nURL: http://www.agh.edu.pl/info/article/polsko-japonska-letnia-szkola-energetyki-w-tokio/\nCrawled: 2025-03-19 22:27:10\n\n1. Otwarcie Szko\u0142y przez prof. Koshiro Aoki (Chairman of Department of Engineering Science and Mechanics, SIT). \n\n Polsko-Japo\u0144ska Letnia Szko\u0142a Energetyki w Tokio \n\n 22/09/2015 \n\nW ramach wsp\u00f3\u0142pracy pomi\u0119dzy Akademi\u0105 G\u00f3rniczo-Hutnicz\u0105 a Shibaura Institute of Technology w Tokio (SIT) w dniach 18-31 sierpnia 2015 r. odby\u0142a si\u0119 \nPolsko-Japo\u0144ska Letnia Szko\u0142a Energetyki w Tokio\n. Pomys\u0142odawc\u0105 i inicjatorem programu by\u0142 Pe\u0142nomocnik Rektora ds. Wsp\u00f3\u0142pracy z Japoni\u0105 prof. Janusz S. Szmyd.\n\nWydarzenie zosta\u0142o obj\u0119te patronatem przez Rektora AGH prof. Tadeusza S\u0142omk\u0119 oraz Prezydenta SIT prof. Masato Murakami. Organizatorami szko\u0142y z ramienia AGH byli dr in\u017c. Grzegorz Brus oraz prof. Konrad \u015awierczek z Wydzia\u0142u Energetyki i Paliw. Wsparcia szkole udzieli\u0142 r\u00f3wnie\u017c Dziekan WEiP prof. Wojciech Suwa\u0142a. Ze strony japo\u0144skiej organizatorem by\u0142 prof. Akito Takasaki z SIT. Dodatkowo, wsp\u00f3\u0142praca pomi\u0119dzy AGH i SIT, w tym organizacja Letniej Szko\u0142y Energetyki w Tokio, by\u0142a silnie wspierana przez Prezesa Zarz\u0105du SIT Pana Hisaya Igarashi.\n\nPolsko-Japo\u0144ska Letnia Szko\u0142a Energetyki w Tokio\n to wydarzenie maj\u0105ce na celu integracj\u0119, wymian\u0119 kulturow\u0105 oraz wsp\u00f3ln\u0105 prac\u0119 naukow\u0105. Przez ostatnie 2 lata \nAkademia G\u00f3rniczo-Hutnicza\n go\u015bci\u0142a japo\u0144skich student\u00f3w w ramach programu Polsko-Japo\u0144skiej Zimowej Szko\u0142y Energetyki w Krakowie. W tym roku, w zwi\u0105zku z wysokim zaanga\u017cowaniem polskich student\u00f3w, SIT zaproponowa\u0142o rewizyt\u0119 na ich uczelni. Do programu zakwalifikowano o\u015bmiu student\u00f3w AGH, z drugiego oraz trzeciego roku studi\u00f3w in\u017cynierskich oraz dw\u00f3jk\u0119 student\u00f3w studi\u00f3w magisterskich, kt\u00f3rzy wykazali si\u0119 najwi\u0119ksz\u0105 aktywno\u015bci\u0105 w ci\u0105gu trwania \nPolsko-Japo\u0144skiej Zimowej Szko\u0142y Energetyki w Krakowie\n. \n\nStudenci pracowali w grupach na zasadzie zaj\u0119\u0107 projektowych (z ang. Project-Based Learning, PBL). Tematem przewodnim by\u0142y studia por\u00f3wnawcze rynku, polityki oraz technologii energetycznych w Polsce i w Japonii. Aby zaw\u0119zi\u0107 obszar bada\u0144 studenci mogli wybra\u0107 jeden z pi\u0119ciu podtemat\u00f3w: \u201eniekonwencjonalne z\u0142o\u017ca ropy i innych paliw kopalnianych\u201d; \u201eprzysz\u0142o\u015b\u0107 przemys\u0142u transportowego: samochody elektryczne versus ogniwa paliwowe\u201d; \u201eprzysz\u0142o\u015b\u0107 energii s\u0142onecznej \u2013 samochody, samoloty i inne niekonwencjonalne zastosowania energii s\u0142onecznej\u201d oraz \u201ejak zasili\u0107 robota? \u2013 zapotrzebowanie w energi\u0119 zautomatyzowanych urz\u0105dze\u0144 inteligentnych\u201d. Studenci podzieleni na grupy japo\u0144sko-polskie studiowali, a nast\u0119pnie opracowywali wybrany temat naukowy. W ostatnim dniu powsta\u0142y projekt by\u0142 przedstawiany w formie prezentacji. Studia por\u00f3wnawcze zapewni\u0142y intensywn\u0105 wsp\u00f3\u0142prac\u0119 pomi\u0119dzy polskimi i japo\u0144skimi cz\u0142onkami zespo\u0142u. Prezentacj\u0119 finaln\u0105 poprzedzi\u0142y dwie prezentacje cz\u0105stkowe, podczas kt\u00f3rych post\u0119py pracy by\u0142y dyskutowane z polskimi i japo\u0144skimi pracownikami naukowymi. Takie podej\u015bcie zaowocowa\u0142o bardzo wysokim poziomem prezentacji studenckich. \n\nPrezentacje oceniane by\u0142y zar\u00f3wno pod wzgl\u0119dem naukowym, jak i stopnia wsp\u00f3\u0142pracy pomi\u0119dzy stronami polsk\u0105 i japo\u0144sk\u0105. Liczy\u0142o si\u0119 r\u00f3wnie\u017c oryginalne podej\u015bcie do tematu. Cz\u0142onkowie najlepszej grupy otrzymali drobne upominki od AGH (dla student\u00f3w z Japonii) oraz SIT (dla student\u00f3w z Polski). Przyznano r\u00f3wnie\u017c jedn\u0105 nagrod\u0119 specjaln\u0105 za najlepsz\u0105 wsp\u00f3\u0142prac\u0119 i komunikacj\u0119 w zespole. \n\nW ramach Letniej Szko\u0142y wszyscy uczestnicy odbyli intensywny kurs j\u0119zyka japo\u0144skiego. Kurs zako\u0144czony by\u0142 prezentacj\u0105 przez student\u00f3w wybranego tematu dotycz\u0105cego Polski. Ka\u017cdy ze student\u00f3w porusza\u0142 inny aspekt kultury naszego kraju: muzyka, sport, kinematografia, stroje ludowe i inne. Wszystkie prezentacje zosta\u0142y przygotowane i przedstawione po japo\u0144sku. Lektorka j\u0119zyka japo\u0144skiego podkre\u015bli\u0142a bardzo du\u017ce zaanga\u017cowanie polskich student\u00f3w. W ramach zaj\u0119\u0107 przeprowadzono r\u00f3wnie\u017c pokazowe zaj\u0119cia kaligrafii japo\u0144skiej. \n\nPodczas wyjazdu polscy studenci uczestniczyli w Dniach Otwartych SIT, podczas kt\u00f3rych mogli zwiedza\u0107 niemal wszystkie laboratoria japo\u0144skiego uniwersytetu. Program Letniej Szko\u0142y przewidywa\u0142 r\u00f3wnie\u017c zapoznanie si\u0119 z kultur\u0105 gospodarzy oraz zwiedzanie Tokio i okolic. Studenci mieli okazj\u0119 zwiedzi\u0107 Nikko oraz Kamakur\u0119. W realizacj\u0119 wydarze\u0144 kulturalnych dla polskich student\u00f3w czynnie w\u0142\u0105czyli si\u0119 przebywaj\u0105cy w Tokio doktoranci AGH: mgr in\u017c. Anna Sci\u0105\u017cko oraz mgr in\u017c. Marcin Mo\u017adzierz. Szko\u0142a zosta\u0142a zako\u0144czona oficjalnym rozdaniem dyplom\u00f3w wszystkim uczestnikom programu.\n\nJednym z g\u0142\u00f3wnych cel\u00f3w organizacji programu wsp\u00f3\u0142pracy w ramach Szk\u00f3\u0142 Zimowych i Letnich jest zach\u0119cenie student\u00f3w do uczestnictwa w wymianie naukowej oraz pog\u0142\u0119bienie wsp\u00f3\u0142pracy pomi\u0119dzy instytucjami. Wsp\u00f3\u0142praca pomi\u0119dzy \nAGH\n i SIT ma d\u0142ug\u0105 i owocn\u0105 histori\u0119. Umowa bilateralna pomi\u0119dzy uniwersytetami zosta\u0142a podpisana w 2004 roku. Od strony AGH umow\u0119 podpisa\u0142 prof. Ryszard Tadeusiewicz, \u00f3wczesny Rektor AGH. Od strony japo\u0144skiej umow\u0119 podpisa\u0142 zdobywca Nagrody Nobla z fizyki i \u00f3wczesny Rektor SIT prof. Leona Esaki. Od tamtego czasu wielu japo\u0144skich i polskich student\u00f3w studi\u00f3w magisterskich i doktoranckich uczestniczy\u0142o w wymianie naukowej. Podpisany program umo\u017cliwia\u0142 r\u00f3wnie\u017c podw\u00f3jne dyplomowanie. W 2013 roku dr. in\u017c. Yosuke Komatsu, jako pierwszy Japo\u0144czyk uko\u0144czy\u0142 Akademi\u0119 G\u00f3rniczo-Hutnicz\u0105. Shibaura Institute of Technology uczestniczy\u0142a r\u00f3wnie\u017c wraz z AGH w Projekcie Europejskim, kt\u00f3rego kierownikiem by\u0142 prof. Janusz Szmyd. \n\nUczestnicy Letniej Szko\u0142y:\nSIT:\n Serina Oura, Kentaro Mineo, Satoru Suzuki, Takao Hashizume, Mirai Shimoyama, Yuki Nakamura, Yasuhiro Takayama, Wakana Otagiri\nAGH:\n Barbara \u015acibior, Jakub Damian, Miko\u0142aj Nowak, Danuta Sie\u015bkiewicz, Angelika Orzeszek, Hubert Bolesta, Norbert Trojanowski, Aleksandra Czekaj, Marcin Paj\u0105k, Przemys\u0142aw Rejczak\n\nW ocenie prezentacji studenckich uczestniczyli: \nSIT:\n prof. Akito Takasaki, prof. Naoki Ono, prof. Sota Yamamoto\nAGH:\n dr hab. in\u017c. Konrad \u015awierczek, prof. AGH; dr in\u017c. Grzegorz Brus \nZwyci\u0119ska grupa:\n Miko\u0142aj Nowak, Danuta Sie\u015bkiewicz, Takao Hashizume, Satoru Suzuki\n\nPowr\u00f3t\n\n Powi\u0105zane pliki\n\n Polsko-Japonska_Letnia_Szkola_Energetyki_w_Tokio_1.jpg \n 158 KB \n\n Polsko-Japonska_Letnia_Szkola_Energetyki_w_Tokio_2.jpg \n 226 KB \n\n Polsko-Japonska_Letnia_Szkola_Energetyki_w_Tokio_3.jpg \n 153 KB \n\n Polsko-Japonska_Letnia_Szkola_Energetyki_w_Tokio_4.jpg \n 192 KB \n\n Polsko-Japonska_Letnia_Szkola_Energetyki_w_Tokio_5.jpg \n 141 KB \n\n Polsko-Japonska_Letnia_Szkola_Energetyki_w_Tokio_6.jpg \n 295 KB \n\n Polsko-Japonska_Letnia_Szkola_Energetyki_w_Tokio_7.jpg \n 351 KB \n\n Polsko-Japonska_Letnia_Szkola_Energetyki_w_Tokio_8.jpg \n 143 KB", "metadata": {"url": "http://www.agh.edu.pl/info/article/polsko-japonska-letnia-szkola-energetyki-w-tokio/", "title": "Polsko-Japo\u0144ska Letnia Szko\u0142a Energetyki w Tokio-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "48f708e633a39c3dabb38beada578075", "word_count": 786, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}