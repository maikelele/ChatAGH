{"metadata": {"url": "https://dss.agh.edu.pl/ubezpieczenia", "title": " Ubezpieczenia -- Dzia\u0142 Spraw Studenckich AGH ", "depth": 1, "duplicate": false, "content_hash": "fa4f9cb0727c9f7932872ba57dd26acb", "word_count": 962, "headings": [{"level": 1, "text": "Ubezpieczenia"}, {"level": 3, "text": "Przepisy prawne dotycz\u0105ce ubezpieczenia zdrowotnego"}, {"level": 3, "text": "Studenci - obywatele RP"}, {"level": 3, "text": "Ubezpieczenie zdrowotne student\u00f3w nieb\u0119d\u0105cych obywatelami RP"}, {"level": 2, "text": "Stopka"}]}, "content": "#  Ubezpieczenia -- Dzia\u0142 Spraw Studenckich AGH \n\nURL: https://dss.agh.edu.pl/ubezpieczenia\nCrawled: 2025-03-20 01:35:16\n\nPrzejd\u017a do tre\u015bci\n\nPrzejd\u017a do stopki\n\n Ubezpieczenia \n\nUbezpieczenie od nast\u0119pstw nieszcz\u0119\u015bliwych wypadk\u00f3w (NNW) dla student\u00f3w AGH mo\u017cna wykupi\u0107 na stronie:\n\nhttps://samorzad.agh.edu.pl/\n\nInformacje dotycz\u0105ce ubezpiecze\u0144 podczas wyjazd\u00f3w zagranicznych dost\u0119pne s\u0105 na stronie Centrum Wsp\u00f3\u0142pracy Mi\u0119dzynarodowej:\n\nhttp://www.dwz.agh.edu.pl/wyjazdy-pracownikow/ubezpieczenia-pracownikow-doktorantow-studentow/\n\nPrzepisy prawne dotycz\u0105ce ubezpieczenia zdrowotnego\n\nZasady ubezpieczenia zdrowotnego reguluj\u0105 przepisy ustawy z dnia 27 sierpnia 2004 roku o\u00a0finansowaniu \u015bwiadcze\u0144 opieki zdrowotnej ze \u015brodk\u00f3w publicznych (Dz.U.2017.1938 j.t.).\n\nStudenci podlegaj\u0105 obowi\u0105zkowi ubezpieczenia zdrowotnego i maj\u0105 prawo do korzystania bezp\u0142atnie ze \u015bwiadcze\u0144 opieki medycznej w plac\u00f3wkach, kt\u00f3re zawar\u0142y umow\u0119 na udzielanie \u015bwiadcze\u0144 opieki zdrowotnej w Narodowym Funduszu Zdrowia.\n\nStudenci - obywatele RP\n\nStudent korzysta z ubezpieczenia zdrowotnego\u00a0\njako cz\u0142onek rodziny osoby ubezpieczonej\n:\n\ndo uko\u0144czenia 26 lat - obowi\u0105zek zg\u0142oszenia do ubezpieczenia zdrowotnego spoczywa na rodzicach b\u0105d\u017a opiekunach prawnych,\n\nbez ograniczenia wieku, je\u015bli posiada orzeczenie o znacznym stopniu niepe\u0142nosprawno\u015bci lub inne traktowane na r\u00f3wni - obowi\u0105zek zg\u0142oszenia do ubezpieczenia zdrowotnego spoczywa na rodzicach b\u0105d\u017a opiekunach prawnych,\n\nbez ograniczenia wieku, je\u015bli ma\u0142\u017conek podlega obowi\u0105zkowemu ubezpieczeniu zdrowotnemu - obowi\u0105zek zg\u0142oszenia do ubezpieczenia zdrowotnego spoczywa na ma\u0142\u017conku\n\nlub\n\u00a0gdy posiada inny tytu\u0142 do ubezpieczenia zdrowotnego, np. umowa o prac\u0119, umowa zlecenie.\n\nUczelnia zg\u0142asza\u00a0\ndo ubezpieczenia\n\nzdrowotnego studenta, kt\u00f3ry:\n\nuko\u0144czy\u0142 26 lat i nie podlega obowi\u0105zkowi ubezpieczenia zdrowotnego z innego tytu\u0142u,\n\nnie uko\u0144czy\u0142 26 lat i nie podlega obowi\u0105zkowi ubezpieczenia zdrowotnego z innego tytu\u0142u.\n\nObowi\u0105zek ubezpieczenia zdrowotnego studenta powstaje z dniem immatrykulacji i\u00a0\nz\u0142o\u017cenia o\u015bwiadczenia o niepodleganiu obowi\u0105zkowi ubezpieczenia zdrowotnego z innego tytu\u0142u\n, a\u00a0wygasa z dniem uko\u0144czenia szko\u0142y wy\u017cszej albo skre\u015blenia z listy student\u00f3w. Student ma obowi\u0105zek zg\u0142osi\u0107 cz\u0142onk\u00f3w rodziny do ubezpieczenia zdrowotnego pod warunkiem nieposiadania przez nich innego tytu\u0142u do ubezpieczenia zdrowotnego.\n\nPrawo do \u015bwiadcze\u0144 opieki zdrowotnej studenta wygasa po up\u0142ywie 4 miesi\u0119cy od zako\u0144czenia studi\u00f3w lub skre\u015blenia z listy student\u00f3w. Za dat\u0119 uko\u0144czenia studi\u00f3w uwa\u017ca si\u0119 dat\u0119 z\u0142o\u017cenia egzaminu dyplomowego. W przypadku studenta, kt\u00f3ry zaliczy\u0142 ostatni rok studi\u00f3w i nie z\u0142o\u017cy\u0142 egzaminu dyplomowego w terminie obowi\u0105zek ubezpieczenia zdrowotnego wygasa z dniem 30\u00a0wrze\u015bnia.\n\nPrawo do \u015bwiadcze\u0144 opieki zdrowotnej cz\u0142onk\u00f3w rodziny zg\u0142oszonych przez studenta do ubezpieczenia zdrowotnego ustaje po up\u0142ywie 30 dni od wyga\u015bni\u0119cia obowi\u0105zku ubezpieczenia zdrowotnego studenta.\n\nPodstaw\u0105 do zg\u0142oszenia studenta i cz\u0142onk\u00f3w rodziny do ubezpieczenia zdrowotnego przez Uczelni\u0119 jest z\u0142o\u017cenie w macierzystym Dziekanacie wniosku o obj\u0119cie ubezpieczeniem zdrowotnym wraz z\u00a0o\u015bwiadczeniem o niepodleganiu obowi\u0105zkowi ubezpieczenia zdrowotnego z innego tytu\u0142u.\n\nDokumentem potwierdzaj\u0105cym obj\u0119cie ubezpieczeniem zdrowotnym jest druk ZUS RMUA lub za\u015bwiadczenie o op\u0142acaniu sk\u0142adki.\n\nObowi\u0105zki ubezpieczonego\n\nStudent zg\u0142oszony do ubezpieczenia zdrowotnego przez Uczelni\u0119 jest zobowi\u0105zany poinformowa\u0107 macierzysty Dziekanat o:\n\npowstaniu innego tytu\u0142u do obowi\u0105zkowego ubezpieczenia zdrowotnego wynikaj\u0105cego np. ze stosunku pracy,\n\nzmianie danych zawartych we wniosku,\n\nzmianie statusu studenta,\n\nokoliczno\u015bciach powoduj\u0105cych konieczno\u015b\u0107 wyrejestrowania z ubezpieczenia zdrowotnego cz\u0142onk\u00f3w rodziny,\n\nInformacj\u0119 t\u0119 nale\u017cy przekaza\u0107 do Dziekanatu niezw\u0142ocznie po zaistnieniu okoliczno\u015bci, o kt\u00f3rych mowa wy\u017cej.\n\nUbezpieczenie zdrowotne student\u00f3w nieb\u0119d\u0105cych obywatelami RP\n\nStudent\u00a0\nnieb\u0119d\u0105cy\n\u00a0obywatelem pa\u0144stwa cz\u0142onkowskiego Unii Europejskiej lub pa\u0144stwa cz\u0142onkowskiego Europejskiego Porozumienia o\u00a0Wolnym Handlu (EFTA) i nie podlegaj\u0105cy obowi\u0105zkowemu ubezpieczeniu zdrowotnemu na terenie Rzeczypospolitej Polskiej oraz w innym pa\u0144stwie cz\u0142onkowskim Unii Europejskiej lub pa\u0144stwie cz\u0142onkowskim Europejskiego Porozumienia o Wolnym Handlu (EFTA) mo\u017ce ubezpieczy\u0107 si\u0119 dobrowolnie zawieraj\u0105c umow\u0119 z Narodowym Funduszem Zdrowia, je\u015bli ma miejsce zamieszkania na terytorium Rzeczypospolitej Polskiej.\n\nUmowa zawierana jest na podstawie pisemnego wniosku oraz za\u015bwiadczenia potwierdzaj\u0105cego status studenta i paszportu. Student, kt\u00f3ry zawrze umow\u0119 i terminowo op\u0142aca sk\u0142adki ma prawo do pe\u0142nego zakresu \u015bwiadcze\u0144 opieki zdrowotnej na terenie Polski w plac\u00f3wkach, kt\u00f3re zawar\u0142y umow\u0119 na \u015bwiadczenia opieki medycznej z NFZ. W ci\u0105gu 7 dni od podpisania umowy student zobowi\u0105zany jest zarejestrowa\u0107 j\u0105 w Zak\u0142adzie Ubezpiecze\u0144 Spo\u0142ecznych sk\u0142adaj\u0105c druk ZUS ZZA. Sk\u0142adk\u0119 z\u00a0tytu\u0142u umowy ubezpieczony musi wp\u0142aca\u0107 na konto wskazane przez ZUS. Umowa zawierana jest na czas nieokre\u015blony. Rozwi\u0105zanie umowy nast\u0119puje na podstawie pisemnego wypowiedzenia lub po miesi\u0105cu nieprzerwanej zaleg\u0142o\u015bci w op\u0142acaniu sk\u0142adek b\u0105d\u017a powstaniu tytu\u0142u do obowi\u0105zkowego ubezpieczenia zdrowotnego, np. zawarcie umow\u0119 o prac\u0119. Dokumentem potwierdzaj\u0105cym obj\u0119cie ubezpieczeniem zdrowotnym jest egzemplarz umowy oraz dow\u00f3d wp\u0142aty sk\u0142adki za ostatni miesi\u0105c. Prawo do \u015bwiadcze\u0144 z ubezpieczenia zdrowotnego rozpoczyna si\u0119 w dniu obj\u0119cia ubezpieczeniem okre\u015blonym w Umowie i wygasa po up\u0142ywie 30 dni od dnia ustania ubezpieczenia zdrowotnego w\u00a0Narodowym Funduszu Zdrowia.\n\nStudent\u00a0\nnieb\u0119d\u0105cy\n\u00a0obywatelem pa\u0144stwa cz\u0142onkowskiego Unii Europejskiej lub pa\u0144stwa cz\u0142onkowskiego Europejskiego Porozumienia o Wolnym Handlu (EFTA) i nie podlegaj\u0105cy obowi\u0105zkowemu ubezpieczeniu zdrowotnemu na terenie Rzeczypospolitej Polskiej oraz w innym pa\u0144stwie cz\u0142onkowskim Unii Europejskiej lub pa\u0144stwie cz\u0142onkowskim Europejskiego Porozumienia o\u00a0Wolnym Handlu (EFTA),\u00a0\nuznany za osob\u0119 pochodzenia polskiego\n\u00a0w rozumieniu przepis\u00f3w o\u00a0repatriacji lub\u00a0\nposiadaj\u0105cy wa\u017cn\u0105 Kart\u0119 Polaka\n\u00a0mo\u017ce ubezpieczy\u0107 si\u0119 dobrowolnie zawieraj\u0105c umow\u0119 z Narodowym Funduszem Zdrowia, je\u015bli ma miejsce zamieszkania na terytorium Rzeczypospolitej Polskiej. W takim przypadku sk\u0142adki na ubezpieczenie zdrowotne op\u0142aca Uczelnia, po przed\u0142o\u017ceniu przez zainteresowanego wniosku o obj\u0119cie ubezpieczeniem zdrowotnym w NFZ, przedstawieniu umowy z NFZ (w ci\u0105gu najdalej 3 dni od jej podpisania) oraz dokument\u00f3w potwierdzaj\u0105cych polskie pochodzenie (za\u015bwiadczenie od Konsula, b\u0105d\u017a wa\u017cna Karta Polaka).\u00a0\n\nStudent nieb\u0119d\u0105cy obywatelem RP, kt\u00f3ry nie posiada powy\u017cszych dokument\u00f3w potwierdzaj\u0105cych polskie pochodzenie zg\u0142asza si\u0119 do ubezpieczenia zdrowotnego sam (bez po\u015brednictwa Uczelni). W takiej sytuacji student zg\u0142asza si\u0119 do Narodowego Funduszu Zdrowia - Oddzia\u0142 Ma\u0142opolski, ul. Wadowicka 8W, gdzie zawiera umow\u0119 na dobrowolne ubezpieczenie zdrowotne, nast\u0119pnie zg\u0142asza si\u0119 w Zak\u0142adzie Ubezpiecze\u0144 Zdrowotnych, ul. \u015awi\u0119tokrzyska 12, sporz\u0105dza druk zg\u0142oszeniowy i sam op\u0142aca sk\u0142adk\u0119 na ubezpieczenie zdrowotne, dobrowolne.\n\nStudenci\u00a0\nb\u0119d\u0105cy\n\u00a0obywatelami pa\u0144stwa cz\u0142onkowskiego Unii Europejskiej lub pa\u0144stwa cz\u0142onkowskiego Europejskiego Porozumienia o Wolnym Handlu (EFTA) uprawnieni s\u0105 do bezp\u0142atnych \u015bwiadcze\u0144 opieki zdrowotnej udzielanych przez \u015bwiadczeniodawc\u00f3w, kt\u00f3rzy zawarli umowy na udzielanie \u015bwiadcze\u0144 opieki zdrowotnej z Narodowym Funduszem Zdrowia na podstawie Europejskiej Karty Ubezpieczenia Zdrowotnego lub - je\u017celi nie posiadaj\u0105 tytu\u0142u do ubezpieczenia w\u00a0kraju zamieszkania - zg\u0142aszani s\u0105 do ubezpieczenia przez Uczelni\u0119 na zasadach obowi\u0105zuj\u0105cych student\u00f3w polskich.\n\nStopka\n\nArchiwum dokument\u00f3w\n\nDzia\u0142 Spraw Studenckich\nAkademia G\u00f3rniczo-Hutnicza\nim. Stanis\u0142awa Staszica w Krakowie\nAl. Mickiewicza 30\n30-059 Krak\u00f3w\n\nBiuro Obs\u0142ugi Spraw Studenckich\nbudynek C-7, pok\u00f3j 112\nSekcja Obs\u0142ugi Organizacji Studenckich\nbudynek C-1, pok\u00f3j 111\nSekcja Wyp\u0142at i Rozlicze\u0144 Stypendi\u00f3w\nbudynek C-1, pok\u00f3j 111\ne-mail: dss@agh.edu.pl\n\nBack"}