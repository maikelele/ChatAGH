{"content": "#  Ko\u0142a Naukowe -- Centrum Technologii Kosmicznych \n\nURL: https://www.ctk.agh.edu.pl/kola-naukowe\nCrawled: 2025-03-19 21:40:20\n\nPrzejd\u017a do tre\u015bci\n\nPrzejd\u017a do stopki\n\n Ko\u0142a Naukowe \n\nNasze oraz wsp\u00f3\u0142pracuj\u0105ce z nami Ko\u0142a Naukowe zdobywaj\u0105 g\u0142\u00f3wne nagrody na najwa\u017cniejszych zawodach uniwersyteckich w tematyce technologii kosmicznych i robotyki na ca\u0142ym \u015awiecie. Absolwenci, kt\u00f3rzy w czasie studi\u00f3w pracowali w ko\u0142ach naukowych, dzi\u015b stanowi\u0105 wa\u017cny element kadr sektora kosmicznego w Polsce i na \u015awiecie.\n\nSpaceTeam AGH zosta\u0142 za\u0142o\u017cony w 2021 roku i by\u0142 pierwszym ko\u0142em, kt\u00f3re powsta\u0142o z ramienia Centrum Technologii Kosmicznych na AGH. W 2023 roku Ko\u0142o wygra\u0142o mi\u0119dzynarodowy konkurs Over the Dusty Moon Challenge (Kolorado, USA), w kt\u00f3rym zespo\u0142y studenckie prezentowa\u0142y opracowane przez siebie systemy transportowe do przenoszenia regolitu ksi\u0119\u017cycowego. System TOLRECON 2.0 stworzony przez student\u00f3w SpaceTeam AGH przetransportowa\u0142 ponad 50 kg materia\u0142u na odleg\u0142o\u015b\u0107 pi\u0119ciu metr\u00f3w i wysoko\u015b\u0107 trzech metr\u00f3w.\n\nwi\u0119cej informacji...\n\nKo\u0142o naukowe SatLab AGH powsta\u0142o w 2022 roku i zajmuje si\u0119 projektowaniem i budow\u0105 nanosatelit\u00f3w o wadze nieprzekraczaj\u0105cej kilku kilogram\u00f3w, a mimo to wyposa\u017conych w innowacyjne \u0142adunki badawcze. Wraz z CTK AGH ko\u0142o realizuje projekt pierwszego polskiego studenckiego satelity obserwacyjnego, kt\u00f3rego misj\u0105 b\u0119dzie m.in. monitorowanie teren\u00f3w Polski w pa\u015bmie widzialnym oraz bliskiej podczerwieni w celu analizy dynamicznych zmian \u015brodowiska, kt\u00f3re nast\u0105pi\u0142y w ostatnich latach. Pierwszy satelita zostanie wyniesiony na orbit\u0119 na pocz\u0105tku 2025 roku.\n\nwi\u0119cej informacji...\n\nAstroBio AGH to grupa student\u00f3w, kt\u00f3rzy od 2021 roku pog\u0142\u0119biaj\u0105 swoj\u0105 wiedz\u0119 z zakresu astrobiologii. Wa\u017cn\u0105 sfer\u0105 dzia\u0142alno\u015bci AstroBio AGH jest dzia\u0142alno\u015b\u0107 popularyzatorska i edukacyjna, a tak\u017ce udzia\u0142 w projektach naukowych i biznesowych maj\u0105cych na celu tworzenie start-up\u00f3w. Zesp\u00f3\u0142 studentek z AstroBio AGH z sukcesem zako\u0144czy\u0142 kosmiczn\u0105 misj\u0119 analogow\u0105 o nazwie DEMETER, badaj\u0105c\u0105 wp\u0142yw nowych \u015brodowisk i izolacji na organizm kobiety.\n\nwi\u0119cej informacji...\n\nKo\u0142o zajmuje si\u0119 rozwijaniem technologii kosmicznych z szczeg\u00f3lnym naciskiem na te zwi\u0105zane z ksi\u0119\u017cycem. Cz\u0142onkowie ko\u0142a wygrali konkurs Experiment on the Moon organizowany przez firm\u0119 Orbital-Space. Nagrod\u0105 w konkursie jest wyniesienie eksperymentalnego \u0142adunku na powierzchni\u0119 Ksi\u0119\u017cyca.\u00a0Cz\u0142onkowie ko\u0142a rozwijaj\u0105 umiej\u0119tno\u015bci z zakresu planowania misji ksi\u0119\u017cycowych, oraz wsp\u00f3\u0142pracy z firmami z sektora kosmicznego. Ko\u0142o ma za zadanie rozwija\u0107 komponenty, kt\u00f3re zostan\u0105 wykorzystane w \u0142adunku ksi\u0119\u017cycowym Lunaris, kt\u00f3rego lot na ksi\u0119\u017cyc planowany jest na rok 2027. Lunaris to 200 gramowy \u0142adunek, kt\u00f3ry ma przeprowadzi\u0107 badania interakcji regolitu ksi\u0119\u017cycowego z materia\u0142ami wykorzystywanymi w przemy\u015ble kosmicznym.\u00a0\n\nwi\u0119cej informacji...\n\nKo\u0142o Naukowe AGH STARS (Spatial Technologies and Renote Sensing) powsta\u0142o celem rozwijania pasji odkrywania tego, co dostarczaj\u0105 nam dane satelitarne. Zajmujemy si\u0119 uzyskiwaniem, przetwarzaniem i analiz\u0105 zobrazowa\u0144 satelitarnych, czyli szeroko poj\u0119tym downstreamem. Wierzymy, \u017ce teledetekcja i obserwacja Ziemi pomo\u017ce nam w znalezieniu odpowiedzi na wiele nurtuj\u0105cych nas pyta\u0144 w interdyscyplinarnym podej\u015bciu.\n\nwi\u0119cej informacji...\n\nAstroDevelopers to nowe studenckie ko\u0142o naukowe, kt\u00f3rego celem b\u0119dzie rozwijanie rozwi\u0105za\u0144 programistycznych dla inteligentnych, bezpiecznych i autonomicznych misji kosmicznych. Grupa b\u0119dzie zajmowa\u0107 si\u0119 kluczowymi wyzwaniami w obszarze kosmosu, realizuj\u0105c projekty takie jak planowanie misji, zapewnienie jako\u015bci w oprogramowaniu krytycznym dla misji, narz\u0119dzia wspierane sztuczn\u0105 inteligencj\u0105 oraz automatyzacja teleskop\u00f3w satelitarnych. Zaanga\u017cowana w kszta\u0142towanie przysz\u0142o\u015bci oprogramowania w przestrzeni kosmicznej, grupa AstroDevelopers b\u0119dzie prowadzi\u0107 badania praktyczne i inicjatywy oparte na rzeczywistych problemach, w tym r\u00f3wnie\u017c dotycz\u0105ce wystrzeliwania nanosatelit\u00f3w.\n\nAGH Space Systems to studencki zesp\u00f3\u0142 konstrukcyjny dzia\u0142aj\u0105cy od 2014 roku przy Akademii G\u00f3rniczo - Hutniczej, zajmuj\u0105cy si\u0119 rozwijaniem technologii przemys\u0142u kosmicznego. Ko\u0142o budujerakiety, \u0142aziki marsja\u0144skie, l\u0105downiki planetarne, oraz gondole balon\u00f3w stratosferycznych. Ich pe\u0142na pasji i zapa\u0142u praca zaowocowa\u0142a wieloma sukcesami na arenie mi\u0119dzynarodowej, czego przyk\u0142adem s\u0105 zdobyte w 2019 i 2018 roku 2. miejsca w Spaceport America Cup, 1. miejsce w CanSat Competition w 2015 roku, 1. miejsce w Global Space Balloon Challenge w roku 2016 czy 2. miejsca w Indian oraz European Rover Challenge 2019. Zesp\u00f3\u0142 zosta\u0142 te\u017c wielokrotnie doceniony na arenie krajowej.\n\nwi\u0119cej informacji...\n\nKo\u0142o naukowe Cosmodrill dzia\u0142a w obszarze szeroko poj\u0119tych technologii kosmicznych. Swoje dzia\u0142ania skupia na badaniach laboratoryjnych maj\u0105cych na celu okre\u015blenie mo\u017cliwo\u015bci zar\u00f3wno pozyskania jak i przetworzenia regolit\u00f3w planetarnych in-situ. Cosmodrill prowadzi badania w zakresie wykorzystania regolitu Ksi\u0119\u017cycowego. Badania maj\u0105 na celu rozpoznanie kluczowych parametr\u00f3w regolit\u00f3w w zakresie wykorzystania materia\u0142u in-situ do budowy habitat\u00f3w planetarnych. Drugim aspektem bada\u0144 jest analiza zachowania si\u0119 analog\u00f3w pod k\u0105tem projektowania silos\u00f3w magazynowych w warunkach planetarnych oraz ta\u015bmoci\u0105g\u00f3w dla realizacji transportu analog\u00f3w.\u00a0\n\nwi\u0119cej informacji...\n\nStopka\n\nBack", "metadata": {"url": "https://www.ctk.agh.edu.pl/kola-naukowe", "title": " Ko\u0142a Naukowe -- Centrum Technologii Kosmicznych ", "depth": 3, "duplicate": false, "content_hash": "99c75fc8c84c717b26be6644dab37cc2", "word_count": 661, "headings": [{"level": 1, "text": "Ko\u0142a Naukowe"}, {"level": 2, "text": "Stopka"}]}}