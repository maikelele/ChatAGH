{"content": "# Rada Spo\u0142eczna | Wydzia\u0142 Elektrotechniki, Automatyki, Informatyki i In\u017cynierii Biomedycznej AGH\n\nURL: https://www.eaiib.agh.edu.pl/rada-spoleczna/\nCrawled: 2025-03-19 21:30:11\n\nRada Spo\u0142eczna przy WEAIiIB\n\nRada Programowa\n\nRada Spo\u0142eczna\n\nKlub przedsi\u0119biorcy\n\nPartnerzy\n\nOferta technologiczna\n\nInterdyscyplinarne Laboratorium Badawcze\n\nProgram Power 3.5 \u2013 AGH EAIiIB\n\nU\nchwa\u0142\u0105 Rady Wydzia\u0142u powo\u0142ana zosta\u0142a Rada Spo\u0142eczna przy Wydziale Elektrotechniki, Automatyki, Informatyki i In\u017cynierii Biomedycznej, kt\u00f3ra jest kolegialnym, spo\u0142ecznym cia\u0142em doradczym, dzia\u0142aj\u0105cym:\nna rzecz rozwoju i wsp\u00f3\u0142pracy pomi\u0119dzy Wydzia\u0142em\u00a0 a zewn\u0119trznymi podmiotami gospodarczymi,\nw celu dostosowania zakresu wiedzy, umiej\u0119tno\u015bci i kompetencji spo\u0142ecznych absolwent\u00f3w Wydzia\u0142u na poszczeg\u00f3lnych \nkierunkach i specjalno\u015bciach kszta\u0142cenia\n do potrzeb i wymaga\u0144 ich potencjalnych pracodawc\u00f3w,\nw celu doskonalenie metod kszta\u0142cenia oraz podwy\u017cszanie jego jako\u015bci.\nCz\u0142onkami Rady Spo\u0142ecznej mog\u0105 zosta\u0107 reprezentanci firm, instytucji, urz\u0119d\u00f3w administracji pa\u0144stwowej i samorz\u0105dowej oraz stowarzysze\u0144 i organizacji spo\u0142ecznych, a tak\u017ce indywidualne osoby fizyczne, kt\u00f3rych dzia\u0142alno\u015b\u0107 jest w jakikolwiek spos\u00f3b zwi\u0105zana z kierunkami bada\u0144 naukowych i kszta\u0142cenia student\u00f3w, realizowanymi na Wydziale EAIiIB.\n\nOrganizacja oraz zakres i zasady dzia\u0142ania\n\nRada Spo\u0142eczna przy Wydziale Elektrotechniki, Automatyki, Informatyki i In\u017cynierii Biomedycznej (EAIiIB)\n, zwana dalej Rad\u0105 Spo\u0142eczn\u0105, jest kolegialnym, spo\u0142ecznym cia\u0142em doradczym, dzia\u0142aj\u0105cym na rzecz rozwoju wsp\u00f3\u0142pracy pomi\u0119dzy Wydzia\u0142em EAIiIB a zewn\u0119trznymi podmiotami gospodarczymi oraz w celu dostosowania zakresu wiedzy, umiej\u0119tno\u015bci i kompetencji spo\u0142ecznych absolwent\u00f3w Wydzia\u0142u na poszczeg\u00f3lnych kierunkach i specjalno\u015bciach kszta\u0142cenia do potrzeb i wymaga\u0144 ich potencjalnych pracodawc\u00f3w (interesariuszy zewn\u0119trznych). Celem Rady jest r\u00f3wnie\u017c doskonalenie metod kszta\u0142cenia oraz podwy\u017cszanie jego jako\u015bci, przy zastosowaniu posiadanych uprawnie\u0144 i kompetencji.\n\nBie\u017c\u0105ca dzia\u0142alno\u015b\u0107 Rady jest prowadzona w Sekcjach odpowiadaj\u0105cych dyscyplinom i specjalno\u015bciom reprezentowanym na Wydziale. Sekcj\u0119 powo\u0142uje Dziekan na wniosek Kierownika Katedry, po zasi\u0119gni\u0119ciu opinii Kolegium Dzieka\u0144skiego. Sekcj\u0105 Rady Spo\u0142ecznej kieruje Kierownik Katedry lub upowa\u017cniona przez niego osoba, a w przypadku Sekcji, kt\u00f3rej tematyka prac dotyczy kilku katedr osoba uzgodniona pomi\u0119dzy tymi katedrami i zatwierdzona przez Dziekana.\n\nSk\u0142ad Rady i jej Sekcji jest powo\u0142ywany na okres kadencji w\u0142adz Wydzia\u0142u. Sekcja Rady liczy nie wi\u0119cej ni\u017c 15 cz\u0142onk\u00f3w, jednak w uzasadnionych przypadkach mo\u017ce zosta\u0107 powi\u0119kszona, na wniosek kieruj\u0105cego Sekcj\u0105 i po uzyskaniu zgody Dziekana.\n\nCz\u0142onkami Rady Spo\u0142ecznej mog\u0105 zosta\u0107 reprezentanci firm, instytucji, urz\u0119d\u00f3w administracji pa\u0144stwowej i samorz\u0105dowej oraz stowarzysze\u0144 i organizacji spo\u0142ecznych, a tak\u017ce indywidualne osoby fizyczne, kt\u00f3rych dzia\u0142alno\u015b\u0107 jest w jakikolwiek spos\u00f3b zwi\u0105zana z kierunkami bada\u0144 naukowych i kszta\u0142cenia student\u00f3w, realizowanymi na Wydziale EAIiIB. Cz\u0142onk\u00f3w Rady Spo\u0142ecznej powo\u0142uje Dziekan Wydzia\u0142u EAIiIB, na wniosek Kierownik\u00f3w Sekcji lub z w\u0142asnej inicjatywy, po uzyskaniu zgody powo\u0142ywanej osoby oraz podmiotu przez niego reprezentowanego. W przypadku Cz\u0142onka Rady Spo\u0142ecznej, b\u0119d\u0105cego reprezentantem zapraszanego podmiotu, jego wyb\u00f3r jest suwerenn\u0105 decyzj\u0105 tego podmiotu.\n\nZakres prac Rady Spo\u0142ecznej obejmuje:\n\npomoc w rozwoju wsp\u00f3\u0142pracy naukowo-badawczej i technicznej pomi\u0119dzy Wydzia\u0142em EAIiIB a podmiotami zewn\u0119trznymi;\n\nprowadzenie dzia\u0142a\u0144 zmierzaj\u0105cych do dostosowania profilu absolwenta Wydzia\u0142u do aktualnych i spodziewanych wymaga\u0144 rynku pracy, w tym r\u00f3wnie\u017c formu\u0142owanie sugestii dotycz\u0105cych zmian w programach kszta\u0142cenia oraz opiniowanie propozycji zmian w programach studi\u00f3w;\n\nwspomaganie udzia\u0142u pracownik\u00f3w podmiot\u00f3w zewn\u0119trznych w procesie kszta\u0142cenia student\u00f3w np. poprzez organizowanie zaj\u0119\u0107 dydaktycznych z ich udzia\u0142em, prowadzenie lub recenzowanie prac dyplomowych;\n\npomoc w organizowaniu merytorycznie uzasadnionych i warto\u015bciowych dla procesu kszta\u0142cenia praktyk i sta\u017cy studenckich oraz pozauczelnianych zaj\u0119\u0107 dydaktycznych;\n\npomoc w monitorowaniu rozwoju zawodowego absolwent\u00f3w Wydzia\u0142u oraz ich ocen\u0119 w pocz\u0105tkowym okresie pracy, bezpo\u015brednio po uko\u0144czeniu studi\u00f3w.\n\nCz\u0142onkowie Rady Spo\u0142ecznej maj\u0105 prawo do:\n\nprzedstawiania w\u0142asnych stanowisk i sugestii w zakresie perspektywicznego ukierunkowania bada\u0144 naukowych prowadzonych na Wydziale, z uwzgl\u0119dnieniem potrzeb i plan\u00f3w rozwoju obszar\u00f3w gospodarki, reprezentowanych przez cz\u0142onk\u00f3w Rady;\n\ninicjowania wsp\u00f3\u0142pracy naukowej, technicznej i dydaktycznej w dziedzinach i specjalno\u015bciach reprezentowanych na Wydziale EAIiIB;\n\nprzedstawiania w\u0142asnych stanowisk w sprawie strategii, plan\u00f3w i program\u00f3w realizowanych i planowanych kierunk\u00f3w kszta\u0142cenia;\n\nzg\u0142aszania inicjatyw dotycz\u0105cych zmian i tworzenia nowych kierunk\u00f3w i specjalno\u015bci kszta\u0142cenia student\u00f3w;\n\nopiniowania projekt\u00f3w nowych dokument\u00f3w dotycz\u0105cych realizowanych lub planowanych kierunk\u00f3w bada\u0144 i kszta\u0142cenia;\n\nCa\u0142a Rada Spo\u0142eczna spotyka si\u0119 przynajmniej raz w roku, zasada ta dotyczy r\u00f3wnie\u017c organizacji pracy poszczeg\u00f3lnych Sekcji Rady. Bie\u017c\u0105ce prace Rady Spo\u0142ecznej i jej Sekcji mog\u0105 by\u0107 prowadzone:\n\nna spotkaniach plenarnych;\n\npoprzez kontakty bezpo\u015brednie Cz\u0142onk\u00f3w lub upowa\u017cnionych przez nich innych os\u00f3b z pracownikami Wydzia\u0142u, w szczeg\u00f3lno\u015bci z osobami funkcyjnymi na poziomie Wydzia\u0142u lub w Katedrach;\n\npoprzez wymian\u0119 korespondencji tradycyjnej lub elektronicznej, udzia\u0142 w dora\u017anie zorganizowanej grupie problemowej, wyra\u017cenie opinii w ankiecie itp.\n\nSprawy nieuregulowane niniejszym dokumentem rozstrzyga Dziekan Wydzia\u0142u EAIiIB, po ewentualnym zasi\u0119gni\u0119ciu opinii Kolegium Dzieka\u0144skiego lub Rady Wydzia\u0142u, zale\u017cnie od wagi sprawy.", "metadata": {"url": "https://www.eaiib.agh.edu.pl/rada-spoleczna/", "title": "Rada Spo\u0142eczna | Wydzia\u0142 Elektrotechniki, Automatyki, Informatyki i In\u017cynierii Biomedycznej AGH", "depth": 3, "duplicate": false, "content_hash": "43282b2988318b4c65f8cd53b3b1b2f3", "word_count": 672, "headings": [{"level": 2, "text": "Rada Spo\u0142eczna przy WEAIiIB"}, {"level": 2, "text": "Organizacja oraz zakres i zasady dzia\u0142ania"}]}}