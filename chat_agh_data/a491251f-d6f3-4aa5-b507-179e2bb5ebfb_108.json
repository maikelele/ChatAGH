{"content": "# \u201eW In\u017cynierii Biomedycznej cuda si\u0119 nie zdarzaj\u0105\u201d \u2013 felieton-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/w-inzynierii-biomedycznej-cuda-sie-nie-zdarzaja-felieton\nCrawled: 2025-03-19 21:14:56\n\n\u201eW In\u017cynierii Biomedycznej cuda si\u0119 nie zdarzaj\u0105\u201d \u2013 felieton \n\n 08/02/2025 \n\nPracuj\u0119 w dyscyplinie In\u017cynierii Biomedycznej i czasem po bardzo dog\u0142\u0119bnych technicznych pracach konstrukcyjnych oraz po bardzo krytycznej ocenie medycznej udaje si\u0119 \u2013 mnie i moim kolegom \u2013 zaproponowa\u0107 jakie\u015b udoskonalenie w zakresie system\u00f3w wykorzystywanych w diagnostyce albo terapii.\n\nAle stale pami\u0119tamy sentencj\u0119, kt\u00f3r\u0105 2500 lat\u00a0 temu wypowiedzia\u0142 Arystoteles:\n\n- W nauce nie ma dr\u00f3g kr\u00f3lewskich!\n\nDo prawdy naukowej, do nowego technicznego rozwi\u0105zania, do nowego elementu wspomagaj\u0105cego prac\u0119 lekarzy - dochodzi si\u0119 drog\u0105 ci\u0119\u017ckiej, cierpliwej pracy.\n\nTymczasem m\u0142odym ofensywnym przedsi\u0119biorcom wydaje si\u0119, \u017ce t\u0119 cierniow\u0105 drog\u0119 mo\u017cna skr\u00f3ci\u0107 gdy si\u0119 ma do dyspozycji du\u017co pieni\u0119dzy i dost\u0119p do medi\u00f3w. Jest to jednak nieprawda, co mo\u017ce zilustrowa\u0107 przyk\u0142ad rzekomego wynalazku, jakim mia\u0142 by\u0107 wymy\u015blony w 2003 roku plaster, kt\u00f3ry na podstawie analizy przep\u0142ywaj\u0105cej pod nim krwi mia\u0142 diagnozowa\u0107 wi\u0119kszo\u015b\u0107 chor\u00f3b. Co wi\u0119cej \u2013plaster ten mia\u0142 automatycznie wykrywa\u0107 infekcje i natychmiast podawa\u0107 antybiotyki.\n\nPomys\u0142 owego genialnego plastra wysun\u0119\u0142a Elizabeth Holmes, studentka drugiego roku na Uniwersytecie Stanforda, w samym sercu \u201eKrzemowej Doliny\u201d w USA.\n\nNormalna droga dla takiego pomys\u0142u powinna prowadzi\u0107 przez bardzo wiele bada\u0144 kontrolnych, kt\u00f3re powinny zweryfikowa\u0107 pomys\u0142, okre\u015bli\u0107 jego mo\u017cliwo\u015bci i ograniczenia, a dopiero potem wprowadzi\u0107 go do praktyki\n\nElizabeth Holmes uzna\u0142a, \u017ce ta droga jest zbyt uci\u0105\u017cliwa. Maj\u0105c znajomo\u015bci w\u015br\u00f3d finansist\u00f3w ch\u0119tnie daj\u0105cych pieni\u0105dze na innowacyjne rozwi\u0105zania \u2013 za\u0142o\u017cy\u0142a firm\u0119 (startup) i od razu dosta\u0142a od Tima Drapera p\u00f3\u0142 miliona USD na rozw\u00f3j tej firmy, kt\u00f3r\u0105 nazwa\u0142a Theranos. Potem zapewniaj\u0105c kolejnych finansist\u00f3w, \u017ce swoim wynalazkiem podbije rynek us\u0142ug medycznych wyceniany na 70 mld. USD Holmes zdo\u0142a\u0142a tak rozwin\u0105\u0107 swoj\u0105 firm\u0119, \u017ce w 2014 by\u0142a ju\u017c wyceniana blisko 10 mld USD, a jej w\u0142asny maj\u0105tek wynosi\u0142 4 mld USD.\n\nNa korzy\u015b\u0107 firmy Theranos dzia\u0142a\u0142a legenda Krzemowej Doliny a tak\u017ce fakt, \u017ce Elizabeth Holmes zmontowa\u0142a rad\u0119 nadzorcz\u0105 z os\u00f3b o bardzo znanych i szanowanych nazwiskach. Nikt nie zwr\u00f3ci\u0142 uwagi, \u017ce w sk\u0142adzie tej rady nie by\u0142o ani jednego fachowca od analiz medycznych i terapii!\n\nIn\u017cynierom zatrudnionym w swojej firmie Holmes stawia\u0142a wymagania niemo\u017cliwe do spe\u0142nienia. Jej cudowny plaster mia\u0142 identyfikowa\u0107 wszelkie choroby, a m\u00f3g\u0142 pobiera\u0107 tylko ma\u0142\u0105 kropelk\u0119 krwi. Skojarzone z plastrem biochemiczne laboratorium musia\u0142o mie\u0107 rozmiar laptopa. Te wymagania by\u0142y nie do spe\u0142nienia, wi\u0119c urz\u0105dzenie dzia\u0142a\u0142o \u017ale. Jednak zamiast je doskonali\u0107 Holmes postanowi\u0142a skorzysta\u0107 z faktu, \u017ce potencjalni klienci wiedz\u0105 tylko tyle, ile si\u0119 dowiedz\u0105 z medi\u00f3w. Zacz\u0119\u0142a wi\u0119c organizowa\u0107 publiczne prezentacje, na kt\u00f3rych rzekomo bezb\u0142\u0119dnie diagnozowano i skutecznie leczono odpowiednio podstawionych pacjent\u00f3w. Rozpuszczano fa\u0142szywe informacje, \u017ce urz\u0105dzenie uzyska\u0142o atesty s\u0142awnych uniwersytet\u00f3w i Ameryka\u0144skiej Agencji ds. \u017bywno\u015bci i Lek\u00f3w (FDA). Zw\u0142aszcza to ostatnie k\u0142amstwo by\u0142o gro\u017ane, bo FDA ma w \u015bwiecie medycznym (nie tylko ameryka\u0144skim) bardzo wysoki presti\u017c i bardzo szerokie uprawnienia!\n\nCo wi\u0119cej, na terenie ca\u0142ych Stan\u00f3w Zjednoczonych apteki sieci Walgreens sprzedawa\u0142y \u201ecudowne plastry\u201d i dostarcza\u0142y informacji o \u201euleczonych\u201d. Zebrano takich \u201edowod\u00f3w\u201d ponad dwa miliony!\n\nZdj\u0119cia Holmes znalaz\u0142y si\u0119 na ok\u0142adkach magazyn\u00f3w Glamour, Fortune i Forbes. By\u0142a s\u0142awna i bogata! W dodatku bardzo \u0142adna...\n\nSprawa si\u0119 przewr\u00f3ci\u0142a, gdy zainteresowa\u0142 si\u0119 ni\u0105 dziennikarz \u015bledczy John Carreyrou z pisma \u201eThe Wall Street Journal\u201d. Wykry\u0142 i opisa\u0142 wszystkie oszustwa 15.10.2015. Holmes usi\u0142owa\u0142a uniemo\u017cliwi\u0107 druk demaskatorskiego artyku\u0142u przypominaj\u0105c wydawcy pisma \u201eThe Wall Street Journal\u201d, \u017ce jego redakcja \u201eutopi\u0142a\u201d w firmie Theranos kilka milion\u00f3w dolar\u00f3w.\n\nBezskutecznie. Wydawca okaza\u0142 si\u0119 uczciwy, a sensacja, jak\u0105 wywo\u0142a\u0142 artyku\u0142 Johna Carreyrou przysporzy\u0142a gazecie du\u017co s\u0142awy i pieni\u0119dzy.\n\nSpraw\u0105 zaj\u0105\u0142 si\u0119 Departament Sprawiedliwo\u015bci, a FDA zamkn\u0105\u0142 wytw\u00f3rni\u0119 oraz nakaza\u0142 wycofanie plastr\u00f3w z aptek. Elizabeth Holmes stan\u0119\u0142a przed s\u0105dem.\n\nW profesjonalnej In\u017cynierii Biomedycznej kt\u00f3r\u0105 zajmujemy si\u0119 mi\u0119dzy innymi na AGH - to si\u0119 nie zdarzy. Efekty pracy in\u017cynier\u00f3w, kt\u00f3re trafiaj\u0105 do lekarzy, s\u0105 naprawd\u0119 dobrze sprawdzone! S\u0105 wdra\u017cane do praktyki po uzyskaniu pozytywnych wynik\u00f3w z wielu bardzo wymagaj\u0105cych test\u00f3w. Wi\u0119c optymistycznie podchod\u017amy do wszystkich nowo\u015bci, jakie wsp\u00f3\u0142czesna medycyna wspomagana In\u017cynieria Biomedyczn\u0105 nam oferuje. One naprawd\u0119 chroni\u0105 nasze zdrowie i przed\u0142u\u017caj\u0105 \u017cycie!\n\nSkr\u00f3cona wersja powy\u017cszego felietonu autorstwa prof. Ryszarda Tadeusiewicza zosta\u0142a opublikowana w \u201eDzienniku Polskim\u201d oraz \u201eGazecie Krakowskiej\u201d 7 lutego\n\u00a02025 r.\n\nWykaz wszystkich publikacji popularnonaukowych prof. Tadeusiewicza wraz z odno\u015bnikami do ich pe\u0142nych wersji\n\nPowr\u00f3t", "metadata": {"url": "https://agh.edu.pl/aktualnosci/detail/w-inzynierii-biomedycznej-cuda-sie-nie-zdarzaja-felieton", "title": "\u201eW In\u017cynierii Biomedycznej cuda si\u0119 nie zdarzaj\u0105\u201d \u2013 felieton-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "36d45377f5fd9a3e5913446854cf6234", "word_count": 664, "headings": [{"level": 1, "text": "\u201eW In\u017cynierii Biomedycznej cuda si\u0119 nie zdarzaj\u0105\u201d \u2013 felieton"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}