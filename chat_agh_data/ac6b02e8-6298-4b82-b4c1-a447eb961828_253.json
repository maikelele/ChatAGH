{"content": "#  Historia -- Biblioteka G\u0142\u00f3wna AGH \n\nURL: https://bg.agh.edu.pl/o-nas/historia\nCrawled: 2025-03-19 22:38:58\n\nPrzejd\u017a do tre\u015bci\n\nPrzejd\u017a do stopki\n\n Historia \n\nBiblioteka G\u0142\u00f3wna AGH jest jedn\u0105 z najwi\u0119kszych bibliotek technicznych w Polsce. Jej dzieje s\u0105 nierozerwalnie zwi\u0105zane z histori\u0105 i etapami rozwoju Uczelni. Biblioteka powsta\u0142a w roku akademickim \n1921/1922 \npowo\u0142ana przez Senack\u0105 Komisj\u0119 Biblioteczn\u0105. Pocz\u0105tkowo mie\u015bci\u0142a si\u0119 w budynku przy ul. Loreta\u0144skiej 18, nast\u0119pnie ul. Smole\u0144sk 7. W 1929 roku zbiory zosta\u0142y przeniesione do pomieszczenia w nowo powsta\u0142ym gmachu Akademii G\u00f3rniczej przy al. Mickiewicza 30. W czasie II wojny \u015bwiatowej zbiory zosta\u0142y zdeponowane w Bibliotece Jagiello\u0144skiej. Pomimo zakazu w\u0142adz Generalnego Gubernatorstwa by\u0142y konspiracyjnie wypo\u017cyczane studentom i pracownikom Akademii G\u00f3rniczej, poniewa\u017c Uczelnia nie zawiesi\u0142a swojej dzia\u0142alno\u015bci i prowadzone by\u0142o tajne nauczanie. Po wojnie ksi\u0119gozbi\u00f3r Biblioteki powr\u00f3ci\u0142 do odrestaurowanego po zniszczeniach wojennych g\u0142\u00f3wnego gmachu Uczelni.\u00a0\n\nW 1949 roku nast\u0105pi\u0142a zmiana nazwy Uczelni na Akademia G\u00f3rniczo-Hutnicza. W tym\u017ce roku kierownikiem, a nast\u0119pnie dyrektorem Biblioteki zosta\u0142 \nW\u0142adys\u0142aw Piasecki\n, kt\u00f3ry funkcj\u0119 t\u0119 pe\u0142ni\u0142 do 1972 roku. Dzi\u0119ki jego staraniom zosta\u0142 zbudowany wolno stoj\u0105cy budynek biblioteczny, kt\u00f3rego uroczyste otwarcie nast\u0105pi\u0142o 3 maja 1966 roku. W 1987 roku budynek otrzyma\u0142 imi\u0119 W\u0142adys\u0142awa Piaseckiego. Po przeprowadzeniu si\u0119 do nowych pomieszcze\u0144 rozpocz\u0105\u0142 si\u0119 dynamiczny rozw\u00f3j Biblioteki. W wyniku uruchamiania na AGH nowych kierunk\u00f3w kszta\u0142cenia powi\u0119ksza\u0142 si\u0119 ksi\u0119gozbi\u00f3r i poszerza\u0142a jego tematyka.\n\nLata 90. wi\u0105\u017c\u0105 si\u0119 z rozwojem komputeryzacji. Zastosowano j\u0105 do wszystkich nieomal proces\u00f3w bibliotecznych od rejestracji nabytk\u00f3w poczynaj\u0105c, poprzez katalogowanie, informacj\u0119 o zbiorach, elektroniczn\u0105 rejestracj\u0119 wypo\u017cycze\u0144 i zwrot\u00f3w, na organizacji dost\u0119pu do \u015bwiatowych zasob\u00f3w elektronicznych ko\u0144cz\u0105c. Powierzchnia Biblioteki wynosi 6100 m\u00b2. Na parterze zlokalizowana jest Wypo\u017cyczalnia, Strefa Wolnego Dost\u0119pu, gdzie znajduje si\u0119 oko\u0142o 60\u00a0000 podr\u0119cznik\u00f3w z mo\u017cliwo\u015bci\u0105 samodzielnych wypo\u017cycze\u0144 za pomoc\u0105 urz\u0105dze\u0144 samoobs\u0142ugowych, oraz Wypo\u017cyczalnia Mi\u0119dzybiblioteczna. Pierwsze pi\u0119tro zajmuje dwupoziomowa Czytelnia G\u0142\u00f3wna z setk\u0105 miejsc dla u\u017cytkownik\u00f3w (w tym 4 do indywidualnej pracy naukowej) oraz Czytelnia Oddzia\u0142u Informacji Naukowej. Na drugim pi\u0119trze znajduje si\u0119 Czytelnia Oddzia\u0142u Zbior\u00f3w Specjalnych, w kt\u00f3rej dzia\u0142a O\u015brodek Informacji Patentowej PATLIB i Punkt Informacji Normalizacyjnej.\n\nWi\u0119cej o historii Biblioteki G\u0142\u00f3wnej\n\n 100-lecie BG AGH \n\nPrezentacja przedstawia histori\u0119 Biblioteki G\u0142\u00f3wnej AGH.\n\nSlajdy 1-2: W rogu jubileuszowe logo \u201e1922-2022 Biblioteka G\u0142\u00f3wna AGH w\u00a0Krakowie 100 Lat!\u201d. Zdj\u0119cie budynku Biblioteki z\u00a0pocz\u0105tku lat 70. XX\u00a0w. zmieniaj\u0105ce si\u0119 we wsp\u00f3\u0142czesne zdj\u0119cie budynku wykonane z\u00a0tej samej perspektywy.\n\nSlajd 3: Napis: \u201eWitamy w najwi\u0119kszej bibliotece technicznej w\u00a0Krakowie! Poznaj nasz\u0105 stuletni\u0105 histori\u0119.\u201d W\u00a0tle zdj\u0119cie rega\u0142\u00f3w bibliotecznych w\u00a0Magazynie.\n\nSlajd 4: Napis: \u201eNasza historia na osi czasu\u201d, poni\u017cej na osi 6\u00a0punkt\u00f3w: 1\u00a0-\u00a0Uroczysta inauguracja Akademii G\u00f3rniczej (1919), 2\u00a0-\u00a0Powo\u0142anie Biblioteki przez Senack\u0105 Komisj\u0119 Biblioteczn\u0105 (1921/1922), 3\u00a0-\u00a0Przenosiny do gmachu Akademii G\u00f3rniczej przy al. Mickiewicza\u00a030 (1929), 4\u00a0-\u00a0Otwarcie wolno stoj\u0105cego budynku Biblioteki (1966), 5\u00a0-\u00a0Otwarcie budynku Biblioteki po przebudowie (2014), 6\u00a0-\u00a0Jubileusz 100-lecia Biblioteki G\u0142\u00f3wnej AGH (2021/2022).\n\nSlajd 5: Tekst: \u201eW wyniku wieloletnich stara\u0144 polscy in\u017cynierowie, pos\u0142owie galicyjscy oraz w\u0142adze Krakowa doprowadzili do utworzenia wy\u017cszej szko\u0142y g\u00f3rniczej w\u00a0Krakowie w\u00a01913\u00a0r.\u201d Cytat: \u201ePolska wzbogaca si\u0119 tedy o jedn\u0105 szko\u0142\u0119 wy\u017csz\u0105 z\u00a0charakterem akademickim, i\u00a0to szko\u0142\u0119, kt\u00f3ra w\u00a0obecnych stosunkach najbardziej nam mo\u017ce jest potrzebna. Nowa Reforma, Nr 392, z\u00a0dnia 22.X.1919\u201d. Tekst: \u201eWybuch I\u00a0wojny \u015bwiatowej uniemo\u017cliwi\u0142 rozpocz\u0119cie pierwszego roku akademickiego. Po odzyskaniu przez Polsk\u0119 niepodleg\u0142o\u015bci, 20\u00a0X 1919\u00a0r. Naczelnik Pa\u0144stwa Marsza\u0142ek J\u00f3zef Pi\u0142sudski w\u00a0Auli Uniwersytetu Jagiello\u0144skiego dokona\u0142 uroczystego otwarcia Akademii G\u00f3rniczej.\u201d Na lewo od tekstu ilustracja okoliczno\u015bciowa Henryka Uziemb\u0142o - datowana na 20 pa\u017adziernika 1919\u00a0r., przedstawiaj\u0105ca grup\u0119 \u017co\u0142nierzy legionowych z\u00a0piechoty i\u00a0kawalerii w\u00a0obramowaniu zdobionym herbami: or\u0142a legionowego z\u00a0koron\u0105 (u\u00a0g\u00f3ry), Uniwersytetu Jagiello\u0144skiego i\u00a0Krakowa (po bokach) oraz herbem Pi\u0142sudskich \u2013 Ko\u015bciesza (na dole).\n\nSlajd 6: Tekst: \u201e18 XI 1921 r. powo\u0142ano Senack\u0105 Komisj\u0119 Biblioteczn\u0105 odpowiedzialn\u0105 za organizacj\u0119 i\u00a0rozw\u00f3j biblioteki. 1\u00a0I 1922\u00a0r. Ministerstwo Wyzna\u0144 Religijnych i\u00a0O\u015bwiecenia Publicznego mianowa\u0142o bibliotekark\u0105 \"za kontraktem\" Mari\u0119 Kuszow\u0105 - pierwszego pracownika Biblioteki. W latach 1922-1924 Biblioteka mie\u015bci\u0142a si\u0119 w\u00a0budynku przy ul. Loreta\u0144skiej 18. W latach 1924-1929 Bibliotek\u0119 czasowo przeniesiono do budynku przy ul. Smole\u0144sk\u00a07.\u201d Po prawej archiwalne zdj\u0119cia budynk\u00f3w: przy ulicy Loreta\u0144skiej 18 oraz Smole\u0144sk 7.\n\nSlajd 7: Tekst: \u201eW 1929 r. zbiory zosta\u0142y przeniesione do pomieszczenia w\u00a0nowo powsta\u0142ym gmachu Akademii G\u00f3rniczej przy al. Mickiewicza 30. Ksi\u0119gozbi\u00f3r pomie\u015bci\u0142 si\u0119 w\u00a095. skrzyniach. Biblioteka sk\u0142ada\u0142a si\u0119 z\u00a0trzech czytel\u0144: Profesorskiej, Asystent\u00f3w i\u00a0Studenckiej.\u201d Powy\u017cej zdj\u0119cie gmachu g\u0142\u00f3wnego Akademii wykonane w\u00a01939 r.\n\nSlajd 8: Projekt pierwszego pi\u0119tra budynku g\u0142\u00f3wnego Akademii G\u00f3rniczej z\u00a01932\u00a0r. - zaznaczono na nim umiejscowienie BG po 1930\u00a0r.\n\nSlajd 9: Tekst: \u201eW 1938 r. ksi\u0119gozbi\u00f3r Biblioteki liczy\u0142 ponad 17 tysi\u0119cy tom\u00f3w, w\u00a0tym 5 tysi\u0119cy wolumin\u00f3w czasopism. Ksi\u0119gozbi\u00f3r zapocz\u0105tkowa\u0142y dary od wielu os\u00f3b prywatnych, g\u0142\u00f3wnie profesor\u00f3w Akademii oraz instytucji naukowych w\u00a0kraju i\u00a0za granic\u0105. Maria Sk\u0142odowska-Curie, dzia\u0142aj\u0105c w\u00a0ramach Komitetu Wsp\u00f3\u0142pracy Intelektualnej Ligi Narod\u00f3w, zorganizowa\u0142a wymian\u0119 czasopism francuskich w\u00a0zamian za publikacje naukowe pracownik\u00f3w Uczelni.\u201d Po lewej zdj\u0119cia ok\u0142adek dw\u00f3ch czasopism z\u00a01913 i\u00a01923\u00a0r.\n\nSlajd 10: Tekst: \u201eWybuch wojny przerwa\u0142 pr\u0119\u017cn\u0105 dzia\u0142alno\u015b\u0107 Biblioteki. \u00d3wczesny kierownik BG, prof. Oskar Nowotny wyjedna\u0142 mo\u017cliwo\u015b\u0107 zdeponowania zbior\u00f3w w Bibliotece Jagiello\u0144skiej. Pomimo zakazu w\u0142adz Generalnego Gubernatorstwa zbiory by\u0142y konspiracyjnie wypo\u017cyczane studentom i\u00a0pracownikom Akademii G\u00f3rniczej, bowiem Uczelnia nie zawiesi\u0142a swojej dzia\u0142alno\u015bci. Po wojnie ksi\u0119gozbi\u00f3r Biblioteki powr\u00f3ci\u0142 do odrestaurowanego po zniszczeniach wojennych g\u0142\u00f3wnego gmachu Uczelni (w\u00a0wyniku zawieruchy wojennej zbiory pomniejszy\u0142y si\u0119 o\u00a0oko\u0142o 25%).\u201d Po lewej zdj\u0119cie prof. Oskara Nowotnego, Kierownika Biblioteki w\u00a0latach 1925-1939.\n\nSlajd 11: Tekst: \u201eW 1949 r. na stanowisko kierownika BG powo\u0142ano W\u0142adys\u0142awa Piaseckiego, zawodowego bibliotekarza - cz\u0142owieka, kt\u00f3ry na d\u0142ugie lata wytyczy\u0142 g\u0142\u00f3wne kierunki rozwoju Biblioteki. W\u00a01954\u00a0r. zosta\u0142 mianowany dyrektorem Biblioteki. Zainicjowa\u0142 on, a\u00a0nast\u0119pnie zrealizowa\u0142 budow\u0119 samodzielnego gmachu BG. By\u0142 to pierwszy w\u00a0Polsce przyk\u0142ad budynku bibliotecznego typu modularnego.\u201d Po lewej zdj\u0119cie W\u0142adys\u0142awa Piaseckiego, Kierownika, a\u00a0nast\u0119pnie Dyrektora BG w\u00a0latach 1953-1972. Po prawej zdj\u0119cie tablicy pami\u0105tkowej po\u015bwi\u0119conej dyr. W.\u00a0Piaseckiemu znajduj\u0105cej si\u0119 w\u00a0holu Biblioteki.\n\nSlajd 12: Tekst: \u201eKolejne lata przynios\u0142y stopniowe zwi\u0119kszanie liczby pomieszcze\u0144 Biblioteki. W\u00a01953\u00a0r. BG zajmowa\u0142a ok. 450 m2; w\u00a01957\u00a0r. - 611 m2; a\u00a0do 1962\u00a0r. powierzchnia Biblioteki zwi\u0119kszy\u0142a si\u0119 do 750 m2. Biblioteka dysponowa\u0142a w\u00f3wczas nowoczesnym warsztatem informacyjnym. Jako jedyna w Polsce ju\u017c w\u00a01956\u00a0r. posiada\u0142a prowadzon\u0105 na bie\u017c\u0105co pe\u0142n\u0105 kartotek\u0119 dokumentacyjn\u0105. W\u00a01952\u00a0r. rozpocz\u0119to tak\u017ce wypo\u017cyczanie mi\u0119dzybiblioteczne. W\u00a01956\u00a0r. Ministerstwo Szkolnictwa Wy\u017cszego zarz\u0105dzi\u0142o odbywanie przez bibliotekarzy ze szk\u00f3\u0142 wy\u017cszych praktyk mi\u0119dzybibliotecznych w\u00a0BG AGH.\u201d Po prawej zdj\u0119cie Czytelni Og\u00f3lnej w\u00a0Budynku A-0 (1953).\n\nSlajd 13: Tekst: \u201eDzi\u0119ki staraniom W\u0142adys\u0142awa Piaseckiego zosta\u0142 zbudowany wolno stoj\u0105cy budynek biblioteczny. W\u00a01963\u00a0r., w\u00a0obecno\u015bci w\u0142adz uczelni oraz miasta Krakowa, dokonano wmurowania aktu erekcyjnego pod pawilon Biblioteki i\u00a0przyst\u0105piono do budowy wed\u0142ug projektu Biura \"Miastoprojekt\" Krak\u00f3w. Uroczyste otwarcie nast\u0105pi\u0142o 3\u00a0V 1966\u00a0r. W\u00a01987\u00a0r. budynek otrzyma\u0142 imi\u0119 W\u0142adys\u0142awa Piaseckiego.\u201d Powy\u017cej zdj\u0119cie budynku Biblioteki w\u00a0czasie budowy (lata 60. XX\u00a0w.).\n\nSlajd 14: Tekst: \u201ePo przeprowadzce do nowych pomieszcze\u0144 rozpocz\u0105\u0142 si\u0119 dynamiczny rozw\u00f3j Biblioteki. W\u00a0wyniku uruchamiania na AGH nowych kierunk\u00f3w kszta\u0142cenia powi\u0119ksza\u0142 si\u0119 ksi\u0119gozbi\u00f3r i\u00a0poszerza\u0142a jego tematyka. W\u00a01972\u00a0r. w\u00a0BG powo\u0142ano Pracowni\u0119 Automatyzacji, kt\u00f3rej zadaniem by\u0142o opracowanie za\u0142o\u017ce\u0144 automatyzacji proces\u00f3w bibliotecznych.\u201d Poni\u017cej zdj\u0119cie Czytelni Og\u00f3lnej (lata 70. XX\u00a0w.).\n\nSlajd 15: Tekst: \u201eLata 90. wi\u0105\u017c\u0105 si\u0119 z\u00a0rozwojem komputeryzacji - zastosowano j\u0105 do wszystkich nieomal proces\u00f3w bibliotecznych. W\u00a01992\u00a0r. zakupiono system biblioteczny VTLS, a\u00a0G zosta\u0142o koordynatorem Krakowskiego Zespo\u0142u Bibliotecznego - konsorcjum instytucji eksploatuj\u0105cych VTLS. W\u00a02002\u00a0r. uruchomiono Narodowy Uniwersalny Katalog Centralny NUKAT, w\u00a0pracach kt\u00f3rego pracownicy BG AGH aktywnie uczestnicz\u0105 do dnia dzisiejszego. W\u00a01992\u00a0r. podpisano umow\u0119, na mocy kt\u00f3rej zosta\u0142 utworzony w\u00a0ramach dzia\u0142alno\u015bci Uczelni O\u015brodek Informacji Patentowej. Wypo\u017cyczalnia Mi\u0119dzybiblioteczna rozwin\u0119\u0142a swoj\u0105 sie\u0107 kontakt\u00f3w m.in. do USA.\u201d Po prawej zdj\u0119cie pracownik\u00f3w Dzia\u0142u Opracowania Rzeczowego (lata 90. XX\u00a0w.).\n\nSlajd 16: Tekst: \u201eW 2010 r. rozpocz\u0119to modernizacj\u0119 g\u0142\u00f3wnej elewacji budynku i\u00a0podj\u0119to decyzj\u0119 o\u00a0dobudowaniu od strony p\u00f3\u0142nocnej segmentu o\u00a0szeroko\u015bci oko\u0142o 7\u00a0metr\u00f3w oraz remoncie kapitalnym. Od lutego 2014\u00a0r. Biblioteka zacz\u0119\u0142a funkcjonowa\u0107 w\u00a0pe\u0142nym zakresie, a\u00a0w\u00a0marcu odby\u0142o si\u0119 uroczyste otwarcie budynku.\u201d Poni\u017cej zdj\u0119cie Ewy Dobrzy\u0144skiej-Lankosz (Dyrektor Biblioteki) i\u00a0Teresy Proficz (Kierownik Dzia\u0142u Administracji) dogl\u0105daj\u0105cych budowy.\n\nSlajd 17: Zdj\u0119cie z uroczystego otwarcia Biblioteki po przebudowie (2014). Na zdj\u0119ciu Dyrektor Ewa Dobrzy\u0144ska-Lankosz oraz JM Rektor AGH Tadeusz S\u0142omka przecinaj\u0105cy wst\u0119g\u0119.\n\nSlajd 18: Tekst: \u201eW 2015 r. do Biblioteki przeniesiono Bibliotek\u0119 Pracownicz\u0105 i\u00a0jako niezale\u017cn\u0105 kolekcj\u0119 w\u0142\u0105czono j\u0105 do zbior\u00f3w BG. Ksi\u0119gozbi\u00f3r obejmuje literatur\u0119 pi\u0119kn\u0105, obyczajow\u0105, sensacyjn\u0105, historyczn\u0105, popularnonaukow\u0105, dzieci\u0119co-m\u0142odzie\u017cow\u0105, fantastyk\u0119, biografie i\u00a0wspomnienia oraz poradniki.\u201d W\u00a0tle zdj\u0119cie rega\u0142\u00f3w z\u00a0ksi\u0105\u017ckami beletrystycznymi.\n\nSlajd 19: Tekst: \u201eZ my\u015bl\u0105 o czytelnikach niepe\u0142nosprawnych zastosowano wiele rozwi\u0105za\u0144 u\u0142atwiaj\u0105cych korzystanie z\u00a0Biblioteki. Zaowocowa\u0142o to przyznaniem budynkowi Biblioteki wyr\u00f3\u017cnienia Urz\u0119du Rady Miasta w\u00a0konkursie \u201eKrak\u00f3w bez barier 2013\u201d w\u00a0kategorii \u201ebudynki u\u017cyteczno\u015bci publicznej\u201d. Przed g\u0142\u00f3wnym wej\u015bciem do Biblioteki znajduje si\u0119 podjazd. Biblioteka posiada wind\u0119 z\u00a0lektorem i\u00a0przyciskami Braille\u2019a, dostosowan\u0105 do samodzielnego przemieszczania si\u0119 os\u00f3b niepe\u0142nosprawnych ruchowo. W\u00a0Wypo\u017cyczalni znajduje si\u0119 punkt obs\u0142ugi dostosowany do u\u017cytkownik\u00f3w poruszaj\u0105cych si\u0119 na w\u00f3zku.\u201d Po lewej zdj\u0119cie dyplomu za wyr\u00f3\u017cnienie w\u00a0konkursie \u201eKrak\u00f3w bez barier 2013\u201d.\n\nSlajd 20: Napis: \u201eBiblioteka kiedy\u015b i\u00a0dzi\u015b. Zmieniamy si\u0119 dla Was!\u201d W\u00a0tle zdj\u0119cie rega\u0142\u00f3w bibliotecznych w\u00a0Magazynie.\n\nSlajd 21: Tekst: \u201eBiblioteka obecnie to: 1\u00a0\u2013\u00a06100 m2 powierzchni, 2\u00a0\u2013\u00a0224 miejsc w\u00a0czytelniach, 3\u00a0\u2013\u00a0930928 zbior\u00f3w (dane za 2021\u00a0r.).\u201d\n\nSlajdy 22-23: Zdj\u0119cia gmachu Biblioteki przed otwarciem (1966) i\u00a0obecnie wykonane z\u00a0tej samej perspektywy.\n\nSlajdy 24-29: Zdj\u0119cia Czytelni, kolejno: Czytelnia Og\u00f3lna w\u00a0latach 70. XX\u00a0w., Czytelnia G\u0142\u00f3wna w\u00a02021\u00a0r., Czytelnia Og\u00f3lna w\u00a0latach 90. XX\u00a0w., Czytelnia G\u0142\u00f3wna w\u00a02021\u00a0r., Czytelnia Og\u00f3lna w\u00a0latach 2000. \u2013 widok z\u00a0antresoli, Czytelnia G\u0142\u00f3wna w\u00a02021 r. \u2013 widok z\u00a0antresoli.\n\nSlajdy 30-31: Napis: \u201eCzytelnia Ksi\u0105\u017cek W\u0142asnych niezmiennie pe\u0142na\u201d. Zdj\u0119cia Czytelni Studenckiej w\u00a0Budynku A-0 w\u00a0latach 50. XX\u00a0w. oraz Czytelni Ksi\u0105\u017cek W\u0142asnych w\u00a02021vr.\n\nSlajdy 32-33: Zdj\u0119cia kolejno: Sali Katalogowej w\u00a0latach 70. XX\u00a0w., Sali Katalogowej w\u00a0latach 90. XX\u00a0w., Holu Katalogowego w\u00a0latach 2000. oraz Holu Katalogowego w\u00a02021\u00a0r.\n\nSlajd 34: Zdj\u0119cia Wypo\u017cyczalni Studenckiej w\u00a0latach 80. XX\u00a0w., w\u00a0latach 90. XX\u00a0w. oraz Wypo\u017cyczalni w\u00a02018\u00a0r.\n\nSlajd 35: Zdj\u0119cia Czytelni Informacji Naukowej w\u00a0latach 90. XX\u00a0w. oraz w\u00a02019\u00a0r.\n\nSlajdy 36-37: Zdj\u0119cia Czytelni Kartografii w\u00a0latach 70. XX\u00a0w. oraz Czytelni Norm, Patent\u00f3w i\u00a0Zbior\u00f3w Kartograficznych w\u00a02021\u00a0r.\n\nSlajdy 38-39: Zdj\u0119cia Magazynu Czasopism w 1994 r. oraz Magazynu w 2021 r.\n\nSlajdy 40-41: Napis: \u201eBibliotekarze przy pracy\u201d. Zdj\u0119cia kolejno: bibliotekarka w Czytelni Og\u00f3lnej \u2013 lata 70. XX w., bibliotekarze kr\u0119c\u0105cy film o starodrukach w 2021 r., bibliotekarka w Wypo\u017cyczalni dla Pracownik\u00f3w \u2013 lata 70. XX\u00a0w., bibliotekarka skanuj\u0105ca ksi\u0105\u017ck\u0119 w\u00a02021\u00a0r.\n\nSlajd 42: Napis: \u201e\u015awi\u0119tuj z nami jubileusz\u201d. W\u00a0tle zdj\u0119cie rega\u0142\u00f3w bibliotecznych w\u00a0Magazynie.\n\nSlajd 43: Napis: \u201eJubileusz 100-lecia Biblioteki G\u0142\u00f3wnej AGH. 1921/1922 2021/2022. 100lat.bg.agh.edu.pl\u201d\n\nSlajd 44: Napis: \u201eDowiedz si\u0119 wi\u0119cej\u201d. W\u00a0tle zdj\u0119cie rega\u0142\u00f3w bibliotecznych w\u00a0Magazynie.\n\nSlajd 45: Tekst: \u201ePortal Historia AGH przedstawia najwa\u017cniejsze fakty i\u00a0daty z\u00a0dziej\u00f3w Uczelni oraz sylwetki wybitnych postaci zwi\u0105zanych z\u00a0AGH. 1\u00a0\u2013\u00a0Dzieje AGH, 2\u00a0\u2013\u00a0Ludzie AGH \u2013 biogramy, 3\u00a0\u2013\u00a0Wydzia\u0142y AGH oraz jednostki mi\u0119dzywydzia\u0142owe i\u00a0pozawydzia\u0142owe, 4\u00a0\u2013\u00a0Sk\u0142ady osobowe i\u00a0prasa AGH. historia.agh.edu.pl\n\nSlajd 46: Tekst: \u201eFacebook - informuje i inspiruje ca\u0142y rok; Instagram - #korzystajzbiblioteki #bgagh #jabiblioteka; newsletter - m.in. nowe e-\u017ar\u00f3d\u0142a, dost\u0119py testowe, szkolenia, wystawy, prelekcje; Linkedin - profesjonalna informacja dla Was; B\u0105d\u017a na bie\u017c\u0105co\u201d. Obok ikony medi\u00f3w spo\u0142eczno\u015bciowych. W\u00a0tle logo Biblioteki.\n\nStopka\n\nBiblioteka G\u0142\u00f3wna AGH wdra\u017ca system biblioteczny ALMA\nDofinansowano ze \u015brodk\u00f3w Ministra Kultury i Dziedzictwa Narodowego w ramach realizacji Narodowego Programu Rozwoju Czytelnictwa 2.0 na lata 2021\u20132025. \n\nBiblioteka G\u0142\u00f3wna Akademii G\u00f3rniczo-Hutniczej\nim. Stanis\u0142awa Staszica w Krakowie\nal. Mickiewicza 30, 30-059 Krak\u00f3w, pawilon U-1\ntel. +48 12 617 32 08\ne-mail: bgagh@bg.agh.edu.pl\n\nDost\u0119pno\u015b\u0107\nOchrona danych osobowych\nIntranet BG\nNewsletter BGinfo\nMapa strony\n\nFanpage BG AGH w serwisie Facebook\">\nFanpage AGH w serwisie Linkedin\">\nFanpage AGH w serwisie Instagram\">\nKana\u0142 BG AGH w serwisie YouTube\">\n\nBack", "metadata": {"url": "https://bg.agh.edu.pl/o-nas/historia", "title": " Historia -- Biblioteka G\u0142\u00f3wna AGH ", "depth": 3, "duplicate": false, "content_hash": "345d3e17a56029cf14ab41944aaa7ebd", "word_count": 1933, "headings": [{"level": 1, "text": "Historia"}, {"level": 2, "text": "Stopka"}]}}