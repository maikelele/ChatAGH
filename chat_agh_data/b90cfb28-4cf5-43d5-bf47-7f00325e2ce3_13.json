{"content": "# Mi\u0119dzynarodowe badawczo rozwojowe \u2013 Wydzia\u0142 In\u017cynierii L\u0105dowej i Gospodarki Zasobami\n\nURL: https://wilgz.agh.edu.pl/ri/projekty/realizowane/miedzynarodowe-badawczo-rozwojowe/\nCrawled: 2025-03-19 21:28:44\n\nHomepage\n \u00a0/\u00a0 \nNauka i rozw\u00f3j\n \u00a0/\u00a0 \nProjekty\n \u00a0/\u00a0 \nRealizowane\n \u00a0/\u00a0 \nMi\u0119dzynarodowe badawczo rozwojowe\n Mi\u0119dzynarodowe badawczo rozwojowe\n\nLOOP (L\u0105dowanie Na\u00a0Phobosie, Opracowanie Modelu Numerycznego Kontaktu Stopy L\u0105downika Z\u00a0Powierzchni\u0105 Phobosa)\nOkres realizacji projektu:\n\u00a06.02.2018 \u2013 19.12.2019\nCa\u0142kowita warto\u015b\u0107 projektu:\n\u00a0191\u00a0929 EUR\nWarto\u015b\u0107 projektu WILiGZ:\n\u00a099 425 EUR\nUmowa realizowana we\u00a0wsp\u00f3\u0142pracy z\u00a0Centrum Bada\u0144 Kosmicznych PAN, finansowana przez\u00a0Europejsk\u0105 Agencj\u0119 Kosmiczn\u0105 (ESA).\nRola Wydzia\u0142u In\u017cynierii L\u0105dowej i\u00a0Gospodarki Zasobami polega na\u00a0opracowaniu modelu numerycznego powierzchni Phobosa na\u00a0podstawie eksperymentalnych bada\u0144 laboratoryjnych i\u00a0modelowania numerycznego. Zaplanowana w\u00a0projekcie seria eksperyment\u00f3w, kt\u00f3re b\u0119d\u0105 wykonywane na\u00a0WILiGZ ma\u00a0na\u00a0celu poznanie wp\u0142ywu mikrograwitacji na\u00a0w\u0142asno\u015bci mechaniczne ska\u0142 oraz\u00a0zbadanie reakcji powierzchni Phobosa na\u00a0stop\u0119 l\u0105downika. Eksperymenty zostan\u0105 odtworzone numerycznie i\u00a0skalibrowane na\u00a0podstawie wynik\u00f3w bada\u0144 laboratoryjnych. Rezultatem modelowania numerycznego, przeprowadzonego na\u00a0Wydziale In\u017cynierii L\u0105dowej i\u00a0Gospodarki Zasobami, b\u0119dzie opracowanie numerycznego modelu \u201egruntu Phobosa\u201d (regolitu). Model ten zostanie wykorzystany przez\u00a0ESA w\u00a0planowanej misji l\u0105dowania na\u00a0Phobosie, kt\u00f3rej\u00a0celem b\u0119dzie pobranie pr\u00f3bek gruntu.\nMIREU \u2013 REALIZOWANY W\u00a0RAMACH PROGRAMU HORYZONT 2020\n\nTytu\u0142 projektu:\u00a0MIREU:\n Mining and Metallurgy Regions of EU\nOkres realizacji projektu:\n\u00a01.12.2017 \u2013 30.11.2020\nCa\u0142kowita warto\u015b\u0107 projektu:\n\u00a02 999 725,00 EUR\nWarto\u015b\u0107 projektu AGH:\n\u00a099 375,00 EUR\nLider:\n\u00a0Geologian tutkimuskeskus (GTK), Finlandia\nKierownik zespo\u0142u na\u00a0WILiGZ:\n\u00a0dr\u00a0hab.\u00a0in\u017c.\u00a0Anna Ostr\u0119ga, prof.\u00a0AGH\nProjekt MIREU G\u00f3rnicze i\u00a0Metalurgiczne Regiony UE ma\u00a0na\u00a0celu utworzenie sieci obszar\u00f3w g\u00f3rniczych i\u00a0metalurgicznych w\u00a0Europie dla zapewnienia trwa\u0142ej i\u00a0zr\u00f3wnowa\u017conej dostawy surowc\u00f3w mineralnych do\u00a0UE. Sie\u0107 pomo\u017ce regionom w\u00a0wymianie wiedzy i\u00a0do\u015bwiadcze\u0144, w\u00a0obliczu wyzwa\u0144 jakimi s\u0105\u00a0ugruntowanie i\u00a0utrzymanie przemys\u0142u wydobywczego. MIREU u\u0142atwi wymian\u0119 mi\u0119dzy wszystkimi zainteresowanymi stronami w\u00a0regionach, a\u00a0mianowicie organami regulacyjnymi, politycznymi i\u00a0administracyjnymi, agencjami rozwoju, firmami g\u00f3rniczymi, organizacjami pozarz\u0105dowymi, jak r\u00f3wnie\u017c og\u00f3\u0142em spo\u0142ecze\u0144stwa. W\u00a0projekcie wypracowana zostanie wsp\u00f3lna baza wiedzy, uwzgl\u0119dniaj\u0105ca specyficzne dla danego regionu cechy geograficzne i\u00a0gospodarcze, r\u00f3\u017cnorodno\u015b\u0107 kulturow\u0105, spo\u0142eczn\u0105 i\u00a0j\u0119zykow\u0105 oraz\u00a0ich rozw\u00f3j historyczny. Sie\u0107 b\u0119dzie czerpa\u0107 r\u00f3wnie\u017c z\u00a0do\u015bwiadcze\u0144 innych region\u00f3w \u015bwiata. Baza wiedzy pozwoli zrozumie\u0107, co\u00a0sprzyja i\u00a0hamuje rozw\u00f3j przemys\u0142u wydobywczego i\u00a0metalurgicznego. Kluczowym aspektem projektu MIREU jest \u201cspo\u0142eczna licencja na\u00a0prowadzenie dzia\u0142alno\u015bci\u201d (SLO). Wytyczne i\u00a0zalecenia dotycz\u0105ce dzia\u0142a\u0144, kt\u00f3re nale\u017cy podj\u0105\u0107, aby sprzyja\u0107 trwa\u0142emu rozwojowi przemys\u0142u wydobywczego, s\u0105\u00a0przedmiotem wsp\u00f3\u0142pracy wybranych region\u00f3w Unii Europejskiej stanowi\u0105cych trzon dla szerszej sieci, tak\u017ce poza faz\u0119 realizacji projektu.\nProjekt jest realizowany w\u00a0gronie 30 partner\u00f3w z\u00a0UE, a\u00a0tak\u017ce Chile.\nPACMEL (Process-Aware Analytics Support Based On\u00a0Conceptual Models For Event Logs)\nOkres realizacji projektu:\n\u00a029.03.2019-28.03.2021\nCa\u0142kowita warto\u015b\u0107 projektu:\n\u00a0458 405 EUR\nWarto\u015b\u0107 projektu w\u00a0AGH:\n\u00a0147 285 EUR\nRealizacja w\u00a0ramach konsorcjum w\u00a0sk\u0142adzie: AGH (lider), Universidad de\u00a0Autonoma Madrid, Free University of Bozen-Bolzano.\nG\u0142\u00f3wnym celem projektu PACMEL jest opracowanie modeli koncepcyjnych umo\u017cliwiaj\u0105cych szersze wykorzystanie danych z\u00a0sensor\u00f3w i\u00a0czujnik\u00f3w maszyn i\u00a0urz\u0105dze\u0144 do\u00a0analizy i\u00a0rein\u017cynierii proces\u00f3w biznesowych. Podstaw\u0105 dla takich dzia\u0142a\u0144 s\u0105\u00a0dzienniki zdarze\u0144 zawieraj\u0105ce m.in.\u00a0fazy proces\u00f3w (czynno\u015bci), kt\u00f3re umo\u017cliwi\u0105 modelowanie proces\u00f3w biznesowych na\u00a0wy\u017cszym poziomie og\u00f3lno\u015bci, co\u00a0jest szczeg\u00f3lnie istotne w\u00a0aspekcie Przemys\u0142u 4.0. W\u00a0modelowaniu takim obecnie znajduj\u0105 zastosowanie techniki dr\u0105\u017cenia proces\u00f3w (ang. process mining), bardzo dynamicznie rozwijaj\u0105cej si\u0119 obecnie dyscypliny analityki biznesowej.\nW\u00a0projekcie istotn\u0105 rol\u0119 b\u0119d\u0105 odgrywa\u0142y mechanizmy semantycznej interpretacji niskopoziomowych danych, ich przek\u0142adu na\u00a0dzienniki zdarze\u0144, a\u00a0nast\u0119pnie ich powi\u0105zanie z\u00a0wysokopoziomowym modelem procesu. Wypracowane metody pozwol\u0105 na\u00a0odkrywanie wiedzy z\u00a0danych przechowywanych w\u00a0systemach informatycznych przedsi\u0119biorstwa i\u00a0jej wykorzystanie w\u00a0celu doskonalenia proces\u00f3w.\nProjekt otrzyma\u0142 dofinansowanie w\u00a0mi\u0119dzynarodowym konkursie po\u015bwi\u0119conym technologiom informacyjnym oraz\u00a0komunikacyjnym CHIST-ERA Call 2017, w\u00a0ramach jednego z\u00a0temat\u00f3w przewodnich \u2013 \u201eBig data and process modelling for smart industry\u201d.\nZe\u00a0strony AGH projekt realizuj\u0105 dwa zespo\u0142y badawcze: z\u00a0Wydzia\u0142u Elektrotechniki, Automatyki, Informatyki i\u00a0In\u017cynierii Biomedycznej pod\u00a0kierownictwem prof.\u00a0dr\u00a0hab.\u00a0in\u017c.\u00a0Grzegorza Jacka Nalepy oraz\u00a0z\u00a0Wydzia\u0142u In\u017cynierii L\u0105dowej I\u00a0Gospodarki Zasobami pod\u00a0kierownictwem dr\u00a0hab.\u00a0in\u017c.\u00a0Edyty Brzychczy, prof.\u00a0AGH.\nRESTART \u2013 program CREATIVE EUROPE\nTytu\u0142 projektu:\u00a0\nRESTART \u2013 REvitalisation tools to\u00a0boost post-mining areas through SusTAinable cultural heRitage & Tourism\nOkres realizacji projektu:\n\u00a002.01.2023 \u2013 31.12.2026\nCa\u0142kowita warto\u015b\u0107 projektu:\n\u00a0247 835 EUR\nWarto\u015b\u0107 projektu AGH:\n\u00a088 790 EUR\nLider:\n\nWILiGZ, AGH w\u00a0Krakowie\n, Polska\nKierownik Projektu:\n\u00a0dr\u00a0hab.\u00a0in\u017c.\u00a0Anna Ostr\u0119ga, prof.\u00a0AGH\nCelem projektu RESTART jest wypracowanie nowych narz\u0119dzi i\u00a0wdra\u017canie dzia\u0142a\u0144 w\u00a0zakresie ochrony dziedzictwa kulturowego i\u00a0zr\u00f3wnowa\u017conej turystyki, kt\u00f3re przyczyni\u0105 si\u0119 do\u00a0zwi\u0119kszenia potencja\u0142u trzech europejskich obszar\u00f3w pog\u00f3rniczych w\u00a0Polsce, Hiszpanii i\u00a0Grecji na\u00a0ich drodze do\u00a0rewitalizacji. W\u00a0ramach projektu za\u0142o\u017cono m.in.\u00a0opracowanie i\u00a0sprawdzenie prototyp\u00f3w udost\u0119pnienia teren\u00f3w pog\u00f3rniczych dla turystyki i\u00a0kultury; przeprowadzenie serii szkole\u0144 dostosowanych do\u00a0potrzeb interesariuszy na\u00a0temat r\u00f3\u017cnych aspekt\u00f3w rewitalizacji; zorganizowanie zdarze\u0144 kulturowych oraz\u00a0zwiedzania z\u00a0przewodnikiem na\u00a0terenach pog\u00f3rniczych, a\u00a0tak\u017ce realizacja innych dzia\u0142a\u0144 zwi\u0105zanych z\u00a0dziedzictwem kulturowym i\u00a0przyrodniczym maj\u0105cych wp\u0142yw na\u00a0gospodark\u0119, spo\u0142ecze\u0144stwo i\u00a0\u015brodowisko na\u00a0poziomie lokalnym. Sporz\u0105dzona zostanie tak\u017ce baza interesariuszy, dzi\u0119ki zaanga\u017cowaniu kt\u00f3rych\u00a0zidentyfikowane zostan\u0105 potrzeby i\u00a0wyzwania\u00a0 partycypuj\u0105cych region\u00f3w w\u00a0zakresie zr\u00f3wnowa\u017conej turystyki. \u00a0\nOstatecznym celem projektu jest wspieranie zwi\u0119kszonej odporno\u015bci i\u00a0konkurencyjno\u015bci lokalnych ekosystem\u00f3w poprzez podej\u015bcie oparte na\u00a0wsp\u00f3\u0142pracy (wzajemna wymiana do\u015bwiadcze\u0144 i\u00a0wiedzy, partnerskie uczenie si\u0119 i\u00a0budowanie potencja\u0142u spo\u0142eczno\u015bci lokalnych) w\u00a0zakresie wdra\u017cania praktyk zr\u00f3wnowa\u017conego rozwoju w\u00a0dziedzictwie kulturowym i\u00a0zr\u00f3wnowa\u017conej turystyce, dostosowanych do\u00a0podw\u00f3jnej transformacji ekologicznej i\u00a0cyfrowej.\nProjekt jest realizowany w mi\u0119dzynarodowym konsorcjum: WILiGZ, AGH w\u00a0Krakowie; Lavrion Technological Cultural Park Lavrio, Grecja; Espacio Tormaelo, Tormaleo, Hiszpania.\nMedia spo\u0142eczno\u015bciowe projektu\nStrona internetowa projektu\nFacebook\nInstagram\nLinkedIn", "metadata": {"url": "https://wilgz.agh.edu.pl/ri/projekty/realizowane/miedzynarodowe-badawczo-rozwojowe/", "title": "Mi\u0119dzynarodowe badawczo rozwojowe \u2013 Wydzia\u0142 In\u017cynierii L\u0105dowej i Gospodarki Zasobami", "depth": 3, "duplicate": false, "content_hash": "ff1ea2b5abeb31465afccc59bd943b13", "word_count": 865, "headings": [{"level": 1, "text": "Mi\u0119dzynarodowe badawczo rozwojowe"}, {"level": 2, "text": "LOOP (L\u0105dowanie Na\u00a0Phobosie, Opracowanie Modelu Numerycznego Kontaktu Stopy L\u0105downika Z\u00a0Powierzchni\u0105 Phobosa)"}, {"level": 2, "text": "MIREU \u2013 REALIZOWANY W\u00a0RAMACH PROGRAMU HORYZONT 2020"}, {"level": 2, "text": "PACMEL (Process-Aware Analytics Support Based On\u00a0Conceptual Models For Event Logs)"}, {"level": 2, "text": "RESTART \u2013 program CREATIVE EUROPE"}, {"level": 3, "text": "Media spo\u0142eczno\u015bciowe projektu"}]}}