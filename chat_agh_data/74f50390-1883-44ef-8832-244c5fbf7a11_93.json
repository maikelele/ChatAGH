{"content": "# Ambasador Wietnamu z wizyt\u0105 w AGH-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/ambasador-wietnamu-z-wizyta-w-agh\nCrawled: 2025-03-19 21:07:14\n\nAmbasador Wietnamu z wizyt\u0105 w AGH \n\n 14/03/2025 \n\n wsp\u00f3\u0142praca \n\n 13 marca 2025 r. Akademi\u0119 G\u00f3rniczo-Hutnicz\u0105 odwiedzi\u0142 ambasador Wietnamu w Polsce Ha Hoang Hai, kt\u00f3ry spotka\u0142 si\u0119 z Rektorem AGH prof. Jerzym Lisem. \n\nW spotkaniu uczestniczyli r\u00f3wnie\u017c: pierwszy sekretarz Ambasady Wietnamu w Polsce Bach Van Nam, Prorektor ds. Wsp\u00f3\u0142pracy AGH prof. Rafa\u0142 Wi\u015bniowski, Koordynatorka AGH ds. Wsp\u00f3\u0142pracy z Wietnamem prof. Ewa Kmiecik oraz Dyrektor Centrum Spraw Mi\u0119dzynarodowych AGH Pawe\u0142 \u015awierk.\n\nSpotkanie dotyczy\u0142o przede wszystkim mo\u017cliwo\u015bci intensyfikacji wsp\u00f3\u0142pracy naukowej i badawczej. Najwa\u017cniejszymi tematami by\u0142y: wsp\u00f3lna polityka uznawania dyplom\u00f3w w Polsce i Wietnamie, rozw\u00f3j wsp\u00f3\u0142pracy edukacyjnej i badawczej w zakresie geologii, surowc\u00f3w i surowc\u00f3w krytycznych, w celu zwi\u0119kszenia liczby specjalist\u00f3w w Wietnamie oraz wzmocnienie strategicznego partnerstwa mi\u0119dzy Polsk\u0105 a Wietnamem. Podczas rozm\u00f3w podkre\u015blono znaczenie wsp\u00f3lnych projekt\u00f3w badawczych, wymiany akademickiej oraz rozwoju innowacyjnych technologii, a tak\u017ce mo\u017cliwo\u015bci dalszego zacie\u015bniania relacji poprzez organizacj\u0119 wsp\u00f3lnych inicjatyw wspieraj\u0105cych rozw\u00f3j nauki w obu krajach.\n\nJako pierwszy kraj obj\u0119ty priorytetem w ramach programu Erasmus+ w AGH Wietnam odgrywa kluczow\u0105 rol\u0119 w rozwoju mi\u0119dzynarodowych inicjatyw uczelni. Od 2015 r. zrealizowano 91 wymian w ramach programu Erasmus+ KA 107/171, co stanowi prawie 20% ca\u0142kowitej liczby mobilno\u015bci AGH.\n\nAGH aktywnie rozwija wsp\u00f3\u0142prac\u0119 z wietnamskimi instytucjami, czego dowodem jest konferencja POL-VIET \u201eWsp\u00f3\u0142praca naukowo-badawcza pomi\u0119dzy Wietnamem a Polsk\u0105\u201d, kt\u00f3ra jest cyklicznym wydarzeniem organizowanym przez AGH i Hanoi University of Mining and Geology wraz z partnerami z przemys\u0142u. Tegoroczna edycja konferencji odb\u0119dzie si\u0119 w Wietnamie w dniach 21\u201324 pa\u017adziernika.\n\nWarto przy tej okazji wspomnie\u0107, \u017ce pocz\u0105tki silnego partnerstwa mi\u0119dzy Akademi\u0105 G\u00f3rniczo-Hutnicz\u0105 a Wietnamem si\u0119gaj\u0105 pocz\u0105tku lat 60. XX wieku, kiedy to studenci z Wietnamu zacz\u0119li przyje\u017cd\u017ca\u0107 do AGH.\n\nPowr\u00f3t", "metadata": {"url": "https://agh.edu.pl/aktualnosci/detail/ambasador-wietnamu-z-wizyta-w-agh", "title": "Ambasador Wietnamu z wizyt\u0105 w AGH-- Serwis Akademii G\u00f3rniczo-Hutniczej ", "depth": 1, "duplicate": false, "content_hash": "2c13d0a3922abb5aff667d90c938922d", "word_count": 263, "headings": [{"level": 1, "text": "Ambasador Wietnamu z wizyt\u0105 w AGH"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}