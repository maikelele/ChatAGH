{"content": "# AGH rozwija wsp\u00f3\u0142prac\u0119 z krajami Zatoki Perskiej-- Serwis Akademii G\u00f3rniczo-Hutniczej \n\nURL: https://agh.edu.pl/wspolpraca/aktualnosci/detail/agh-rozwija-wspolprace-z-krajami-zatoki-perskiej\nCrawled: 2025-03-19 21:12:24\n\nAGH rozwija wsp\u00f3\u0142prac\u0119 z krajami Zatoki Perskiej \n\n 04/03/2025 \n\n wsp\u00f3\u0142praca \n\n Delegacja z AGH uczestniczy\u0142a w wyje\u017adzie do Omanu i Zjednoczonych Emirat\u00f3w Arabskich. Liczne inspiruj\u0105ce spotkania otwar\u0142y nowe perspektywy wsp\u00f3\u0142pracy mi\u0119dzy innymi w obszarze IT, cyberbezpiecze\u0144stwa, geologii, g\u00f3rnictwa czy wykorzystania nowoczesnych materia\u0142\u00f3w. \n\nJednym z wa\u017cniejszych punkt\u00f3w wyjazdu by\u0142o zawarcie umowy z GUtech (German University of Technology in Oman), z kt\u00f3rym AGH b\u0119dzie rozwija\u0107 projekty naukowe i edukacyjne w obszarze nauk o Ziemi, geologii, geoin\u017cynierii ale tak\u017ce technologii kosmicznych. GUtech stawia na innowacyjno\u015b\u0107 i rozw\u00f3j w regionie. Dyskusje z przedstawicielami wydzia\u0142\u00f3w oraz z w\u0142adzami tej uczelni, w tym z Rektorem GUtech prof. Michaelem Braunem, dotyczy\u0142y wymiany wiedzy, wzmacniania wi\u0119zi instytucjonalnych oraz identyfikowania obszar\u00f3w wsp\u00f3\u0142pracy, kt\u00f3re s\u0105 zgodne ze zobowi\u0105zaniem obu uczelni do doskona\u0142o\u015bci akademickiej i wsp\u00f3\u0142pracy globalnej.\n\n\u2013 \nNasza wsp\u00f3\u0142praca zainicjowana z GUtech z pewno\u015bci\u0105 przyniesie d\u0142ugofalowe korzy\u015bci obydwu stronom. Mamy szans\u0119 rozwija\u0107 nasze uniwersytety, wykorzystuj\u0105c najlepszy potencja\u0142, jakim dysponujemy, to znaczy kadrowy i infrastrukturalny\n \u2013 komentuje Rektor AGH prof. Jerzy Lis.\n\nW Omanie delegacja z AGH dost\u0105pi\u0142a zaszczytu spotkania z Jego Ekscelencj\u0105 Szejkiem Abdallah Bin Mohammed Bin Abdallah Al Salmi.\n\nW trakcie wyjazdu reprezentacja AGH spotka\u0142a si\u0119 tak\u017ce z w\u0142adzami Zayed University (Dubaj, ZEA), z kt\u00f3rym nasza uczelnia wsp\u00f3\u0142pracuje ju\u017c od d\u0142u\u017cszego czasu. Omawiano dalsz\u0105 wsp\u00f3\u0142prac\u0119 akademick\u0105, w tym wymiany w ramach r\u00f3\u017cnych program\u00f3w oraz mo\u017cliwo\u015bci edukacji dla przysz\u0142ych lider\u00f3w w regionie. Wsp\u00f3\u0142praca zaowocuje ju\u017c niebawem \u2013 w maju tego roku studenci geologii z Zayed University przyjad\u0105 na Wydzia\u0142 Geologii, Geofizyki i Ochrony \u015arodowiska AGH.\n\nDelegacja AGH odby\u0142a ponadto wizyt\u0119 terenow\u0105 w fabryce w\u0119glanu wapnia Emirates Calcium Carbonate Factory L.C.C. i spotka\u0142a si\u0119 z dyrekcj\u0105 tego przedsi\u0119biorstwa, specjalizuj\u0105cego si\u0119 w zastosowaniu minera\u0142\u00f3w w r\u00f3\u017cnorodnych tworzywach sztucznych. Wsp\u00f3\u0142w\u0142a\u015bcicielem firmy jest absolwent AGH prof. Jacek Engel, syn wybitnego profesora Zbigniewa Engela.\n\nW sk\u0142ad delegacji weszli: Rektor AGH prof. Jerzy Lis, Prorektor ds. Wsp\u00f3\u0142pracy AGH prof. Rafa\u0142 Wi\u015bniowski, dyrektor Centrum Spraw Mi\u0119dzynarodowych AGH Pawe\u0142 \u015awierk, koordynatorka ds. wsp\u00f3\u0142pracy ze Zjednoczonymi Emiratami Arabskimi Magdalena Ostasz.\n\nPowr\u00f3t", "metadata": {"url": "https://agh.edu.pl/wspolpraca/aktualnosci/detail/agh-rozwija-wspolprace-z-krajami-zatoki-perskiej", "title": "AGH rozwija wsp\u00f3\u0142prac\u0119 z krajami Zatoki Perskiej-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "7ec6d56c076d3c51230a82e5dc75eb3b", "word_count": 320, "headings": [{"level": 1, "text": "Wsp\u00f3\u0142praca - aktualno\u015bci"}, {"level": 2, "text": "Inne artyku\u0142y z kategorii Wydarzenia"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}