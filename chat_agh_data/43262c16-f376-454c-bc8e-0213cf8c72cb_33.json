{"content": "# \u201eHistoria zawarta w medalach \u2013 Elektryk Fryze\u201d \u2013 felieton-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/historia-zawarta-w-medalach-elektryk-fryze-felieton\nCrawled: 2025-03-19 21:14:52\n\n\u201eHistoria zawarta w medalach \u2013 Elektryk Fryze\u201d \u2013 felieton \n\n 22/02/2025 \n\nTym z Pa\u0144stwa, kt\u00f3rzy nie czytali moich wcze\u015bniejszych felieton\u00f3w wyja\u015bniam, \u017ce postanowi\u0142em przybli\u017ca\u0107 sylwetki ludzi (g\u0142\u00f3wnie naukowc\u00f3w i in\u017cynier\u00f3w), kt\u00f3rych nazwiska oraz (zwykle) odlewane portrety zdobi\u0105 owe medale zawarte w mojej szufladzie. Medali takich dosta\u0142em sporo, a ka\u017cdy medal to dow\u00f3d, \u017ce pewna instytucja postanowi\u0142a uwieczni\u0107 w jakim\u015b metalu (zwykle w br\u0105zie) cz\u0142owieka, kt\u00f3ry dla tej instytucji jest wa\u017cny. A skoro jest on wa\u017cny dla instytucji nadaj\u0105cej medal, to mo\u017ce oka\u017ce si\u0119 interesuj\u0105cy dla Czytelnik\u00f3w moich felieton\u00f3w?\n\nNo i tak powsta\u0142a seria.\n\nW serii zrobi\u0142em dwutygodniow\u0105 przerw\u0119, \u017ceby wpu\u015bci\u0107 troch\u0119 innej tematyki, ale ju\u017c do niej wracam.\n\nDzisiaj si\u0119gam do Medalu Fryzego.\n\nJest on nadawany przez Zarz\u0105d G\u0142\u00f3wny Stowarzyszenia Elektryk\u00f3w Polskich. Ale pocz\u0105tki aktywno\u015bci Stanis\u0142awa Fryzego nie wi\u0105za\u0142y si\u0119 z elektrotechnik\u0105, tylko z wojskiem. Taki by\u0142 obowi\u0105zek! Wi\u0119c Fryze po uko\u0144czeniu w 1905 roku Wy\u017cszej Szko\u0142y Przemys\u0142owej w Krakowie najpierw odby\u0142 s\u0142u\u017cb\u0119 wojskow\u0105 w Puli (dzi\u015b Chorwacja, ale w tamtych czasach cz\u0119\u015b\u0107 Monarchii Austro-W\u0119gierskiej do kt\u00f3rej nale\u017ca\u0142 tak\u017ce Krak\u00f3w), potem powr\u00f3ci\u0142 do Krakowa i pracowa\u0142 w zak\u0142adach Siemensa. D\u0105\u017c\u0105c do podnoszenia swoich kwalifikacji Fryze w 1913 r. rozpocz\u0105\u0142 studia na Kursie Elektrotechnicznym Lwowskiej Szko\u0142y Politechnicznej, ale wybuch\u0142a wojna i zosta\u0142 marynarzem na pancerniku Arpad. Du\u017co si\u0119 nie nawojowa\u0142, bo Arpad dzia\u0142aj\u0105cy na Adriatyku i ostrzeliwuj\u0105cy w\u0142oskie miasta, by\u0142 przez wi\u0119ksz\u0105 cz\u0119\u015b\u0107 wojny unieruchomiony w porcie z powodu braku w\u0119gla.\n\nWojna si\u0119 sko\u0144czy\u0142a, wi\u0119c Fryze wr\u00f3ci\u0142 na Politechnik\u0119 Lwowsk\u0105, gdzie najpierw uzyska\u0142 dyplom, w 1924 roku doktorat, a nast\u0119pnie profesur\u0119.\n\nPolitechnika Lwowska by\u0142a jedn\u0105 z najlepszych uczelni technicznych i Fryze osi\u0105ga\u0142 liczne sukcesy naukowe i dydaktyczne (wykszta\u0142ci\u0142 mn\u00f3stwo potrzebnych niepodleg\u0142ej Polsce in\u017cynier\u00f3w elektryk\u00f3w), jednak Lw\u00f3w nie mia\u0142 szcz\u0119\u015bcia do historii. W 1939 roku miasto zaj\u0119\u0142a Armia Czerwona, w 1941 roku wkroczyli Niemcy, a w 1944 roku ponownie Rosjanie. Przez te wszystkie lata Fryze nieprzerwanie pe\u0142ni\u0142 funkcje dziekana Wydzia\u0142u Elektrycznego i stara\u0142 si\u0119 utrzyma\u0107 normalne jego funkcjonowanie mimo skrajnie niesprzyjaj\u0105cych okoliczno\u015bci.\n\nTa jego dba\u0142o\u015b\u0107 o Politechnik\u0119 budzi\u0142a nieufno\u015b\u0107 Bolszewik\u00f3w, wi\u0119c w 1945 roku, gdy Polska powojenna ju\u017c istnia\u0142a, ale bez Lwowa \u2013 Sowieci aresztowali Fyzego i zes\u0142ali do Donieckiego Zag\u0142\u0119bia W\u0119glowego, gdzie musia\u0142 pracowa\u0107 jako robotnik fizyczny. Na szcz\u0119\u015bcie Fryze by\u0142 silny (wiadomo \u2013 marynarz z pancernika!), wi\u0119c sobie z t\u0105 niewolnicz\u0105 prac\u0105 poradzi\u0142, ale wielu polskich inteligent\u00f3w przyp\u0142aci\u0142o \u017cyciem podobne warunki.\n\nW 1946 roku Sowieci przeprowadzili jedn\u0105 z najwi\u0119kszych akcji przesiedle\u0144czych wywo\u017c\u0105c na tereny tworz\u0105cej si\u0119 PRL ponad sto tysi\u0119cy os\u00f3b. Fryze by\u0142 jednym z tych, kt\u00f3rzy skwapliwie skorzysta\u0142 z tej mo\u017cliwo\u015bci ucieczki \u201ez sowieckiego raju\u201d i praktycznie bez \u017cadnego dobytku przyjecha\u0142 do Gliwic, gdzie w tym czasie tworzona by\u0142a Politechnika \u015al\u0105ska. Naukowcy tworz\u0105cy t\u0119 Politechnik\u0119 wiedzieli, kim jest Fryze i jaki potencja\u0142 posiada, wi\u0119c niezw\u0142ocznie znale\u017ali dla niego mieszkanie i zatrudnili go na stanowisku kierownika Katedry Podstaw Elektrotechniki. Zosta\u0142 tak\u017ce dziekanem tworz\u0105cego si\u0119 Wydzia\u0142u Elektrycznego i cz\u0142onkiem PAN.\n\nJa nie mia\u0142em szans pozna\u0107 go osobi\u015bcie: rozpocz\u0105\u0142em studia na Wydziale Elektrycznym AGH w 1965 roku, a tymczasem profesor Fryze zmar\u0142 w 1964 roku. Jednak jego nazwisko cz\u0119sto s\u0142ysza\u0142em na studiach, bo moi profesorowie na AGH ch\u0119tnie powo\u0142ywali si\u0119 na jego autorytet, ukradkiem \u017ca\u0142uj\u0105c, \u017ce uciekaj\u0105c ze Lwowa prof. Fryze zatrzyma\u0142 si\u0119 dopiero w Gliwicach. A przecie\u017c Krak\u00f3w by\u0142 po drodze!\n\nSkr\u00f3cona wersja powy\u017cszego felietonu autorstwa prof. Ryszarda Tadeusiewicza zosta\u0142a opublikowana w \u201eDzienniku Polskim\u201d oraz \u201eGazecie Krakowskiej\u201d 21\n lutego 2025 r.\n\nWykaz wszystkich publikacji popularnonaukowych prof. Tadeusiewicza wraz z odno\u015bnikami do ich pe\u0142nych wersji\n\nPowr\u00f3t", "metadata": {"url": "https://agh.edu.pl/aktualnosci/detail/historia-zawarta-w-medalach-elektryk-fryze-felieton", "title": "\u201eHistoria zawarta w medalach \u2013 Elektryk Fryze\u201d \u2013 felieton-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "5be552539ac386a857b861d43e81d710", "word_count": 563, "headings": [{"level": 1, "text": "\u201eHistoria zawarta w medalach \u2013 Elektryk Fryze\u201d \u2013 felieton"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}