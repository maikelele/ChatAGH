{"content": "# R\u00f3wno\u015b\u0107 P\u0142ci w AGH \u2013 powsta\u0142 nowy plan-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/rownosc-plci-w-agh-powstal-nowy-plan\nCrawled: 2025-03-19 21:14:53\n\nfot. archiwum AGH \n\n R\u00f3wno\u015b\u0107 P\u0142ci w AGH \u2013 powsta\u0142 nowy plan \n\n 19/02/2025 \n\n Akademia G\u00f3rniczo-Hutnicza przyj\u0119\u0142a \u201ePlan R\u00f3wno\u015bci P\u0142ci dla AGH na lata 2025\u20132028\u201d. Dokument zawiera gruntown\u0105 analiz\u0119 i diagnoz\u0119 dobrostanu os\u00f3b pracuj\u0105cych i studiuj\u0105cych w AGH oraz wskazuje na do\u015bwiadczenia w spo\u0142eczno\u015bci akademickiej, kt\u00f3re wymagaj\u0105 szczeg\u00f3lnej uwa\u017cno\u015bci ze strony uczelni. \n\nTo ju\u017c drugi dokument tego typu opracowany przez Zesp\u00f3\u0142 ds. Planu R\u00f3wno\u015bci P\u0142ci w AGH. Pierwszy \u201ePlan R\u00f3wno\u015bci P\u0142ci\u201d powsta\u0142 w 2021 r., za\u015b ostatnie lata to czas wdra\u017cania i realizacji jego za\u0142o\u017ce\u0144. W nowym dokumencie opisane s\u0105 wa\u017cne i pozytywne zmiany, kt\u00f3re dokona\u0142y si\u0119 w ostatnich latach, r\u00f3wnie\u017c pod wp\u0142ywem implementacji za\u0142o\u017ce\u0144 zawartych w edycji 2022\u20132024. W dokumencie znajduje si\u0119 m.in. analiza g\u0142\u00f3wnych obszar\u00f3w wynikaj\u0105cych z wytycznych, kt\u00f3re formu\u0142uje Komisja Europejska dot. r\u00f3wno\u015bci w rozwoju karier naukowych i rekrutacji, r\u00f3wnowagi p\u0142ci w procesach i organach decyzyjnych, r\u00f3wno\u015bci w projektowaniu bada\u0144 naukowych i dydaktyki czy r\u00f3wnowagi mi\u0119dzy \u017cyciem rodzinnym a prac\u0105 zawodow\u0105.\n\nKobiety i m\u0119\u017cczy\u017ani w strukturze AGH\n\nW 2024 roku w\u015br\u00f3d 2202 os\u00f3b pracuj\u0105cych na stanowiskach dydaktyczno-badawczych, jako nauczycielki i nauczyciele akademiccy, 30,4% stanowi\u0105 kobiety, za\u015b 69,6% m\u0119\u017cczy\u017ani.\n\nKobiety zajmuj\u0105 65% stanowisk administracyjnych, m\u0119\u017cczy\u017ani za\u015b 35%.\n\n\u0141\u0105cznie w\u015br\u00f3d os\u00f3b studiuj\u0105cych w AGH jest 32,6% kobiet i 67,4% m\u0119\u017cczyzn.\n\nCzas zmian instytucjonalnych w podej\u015bciu r\u00f3wno\u015bciowym\n\nOd czasu wdro\u017cenia pierwszego Planu R\u00f3wno\u015bci P\u0142ci w AGH rozbudowano m.in. system wsparcia zwi\u0105zany z przeciwdzia\u0142aniem nadu\u017cyciom, w tym z dyskryminacj\u0105 czy molestowaniem. Pok\u0142osiem wprowadzenia w uczelni Planu R\u00f3wno\u015bci by\u0142o m.in. powo\u0142anie Rzecznika R\u00f3wno\u015bci, kt\u00f3ry na co dzie\u0144 zajmuje si\u0119 m.in. monitorowaniem i interwencjami w sytuacjach naruszania zasad r\u00f3wnego traktowania os\u00f3b pracuj\u0105cych i studiuj\u0105cych w AGH. Ponadto wprowadzono, m.in. zarz\u0105dzeniem Rektora, \u201eZasady r\u00f3wnego traktowania\u201d, kt\u00f3re definiuj\u0105 i opisuj\u0105 zachowania, kt\u00f3re nosz\u0105 znamiona dyskryminacji. Dokument ten okre\u015bla zachowania zabronione wzgl\u0119dem wszystkich os\u00f3b ze spo\u0142eczno\u015bci Akademii G\u00f3rniczo-Hutniczej w Krakowie: pracuj\u0105cych, studiuj\u0105cych na wszystkich poziomach i we wszystkich formach kszta\u0142cenia, doktorant\u00f3w Szko\u0142y Doktorskiej oraz uczestnik\u00f3w studi\u00f3w podyplomowych.\n\nPr\u00f3cz dzia\u0142a\u0144 na poziomie instytucjonalnym w uczelni w ostatnich latach wdra\u017cano rozwi\u0105zania buduj\u0105ce \u015bwiadomo\u015b\u0107 i wiedz\u0119 w zakresie r\u00f3wnego traktowania. Przy wsparciu Centrum e-Learningu i Innowacyjnej Dydaktyki AGH w uczelni przeprowadzono szereg szkole\u0144, w tym m.in \u201eR\u00f3wni sobie\u201d dla os\u00f3b pracuj\u0105cych i studiuj\u0105cych w AGH, \u201eR\u00f3wno\u015b\u0107 w badaniach\u201d, \u201ePrzeciwdzia\u0142anie molestowaniu i dyskryminacji\u201d czy \u201eOtwarte Laboratorium R\u00f3wno\u015bci\u201d.\n\nIstotnym przedsi\u0119wzi\u0119ciem w zakresie poszerzania i budowania \u015bwiadomo\u015bci dost\u0119pno\u015bci r\u00f3\u017cnych narz\u0119dzi i jednostek zajmuj\u0105cych si\u0119 r\u00f3wnym traktowaniem by\u0142 r\u00f3wnie\u017c pierwszy Dzie\u0144 R\u00f3wno\u015bci, zorganizowany wsp\u00f3lnie z Uniwersytetem Jagiello\u0144skim. W trakcie wydarzenia uczestnicy mogli dowiedzie\u0107 si\u0119 wi\u0119cej w zakresie wspierania os\u00f3b z niepe\u0142nosprawno\u015bciami, zdrowia psychicznego czy projekt\u00f3w badawczych nad r\u00f3wnym traktowaniem i technologi\u0105.\n\nZmiany w AGH\n\nWa\u017cne i pozytywne zmiany, kt\u00f3re dokona\u0142y si\u0119 w ostatnich latach, r\u00f3wnie\u017c pod wp\u0142ywem implementacji za\u0142o\u017ce\u0144 Planu R\u00f3wno\u015bci P\u0142ci sprzed trzech lat, mo\u017cna zaobserwowa\u0107 m.in. we wzro\u015bcie liczby kobiet na stanowiskach dzieka\u0144skich czy wzro\u015bcie udzia\u0142u kobiet \u2013 badaczek w kierowaniu projektami mi\u0119dzynarodowymi. Aktualnie 40% projekt\u00f3w zagranicznych kierowanych jest przez kobiety.\n\nPozytywnym wnioskiem, kt\u00f3ry r\u00f3wnie\u017c zosta\u0142 zaobserwowany i uwzgl\u0119dniony w nowym Planie R\u00f3wno\u015bci P\u0142ci jest wysoki, wzgl\u0119dem bada\u0144 og\u00f3lnopolskich, poziom zadowolenia z pracy w AGH.\n\nJednym z najistotniejszych wniosk\u00f3w jest tak\u017ce spadek od 2021 r. do\u015bwiadcze\u0144 narusze\u0144, zw\u0142aszcza molestowania i homofobii, w\u015br\u00f3d os\u00f3b studiuj\u0105cych w Akademii G\u00f3rniczo-Hutniczej.\n\nDr hab. Katarzyna Leszczy\u0144ska, prof. AGH z Wydzia\u0142u Humanistycznego, kieruj\u0105ca pracami Zespo\u0142u ds. Planu R\u00f3wno\u015bci P\u0142ci w AGH, podkre\u015bla:\n\n\u2013\n Mamy na uwadze, \u017ce niwelowanie dyskryminacji i zapewnianie bezpiecze\u0144stwa i dobrostanu to d\u0142ugotrwa\u0142y proces, kt\u00f3ry wymaga czasu, uwa\u017cno\u015bci, zaanga\u017cowania i pracy wielu os\u00f3b. Zmierzamy jednak w bardzo dobrym kierunku. Aktywny udzia\u0142 os\u00f3b pracuj\u0105cych i studiuj\u0105cych w AGH w naszych inicjatywach, szkoleniach, warsztatach pokazuje du\u017ce zainteresowanie tematyk\u0105 r\u00f3wno\u015bciowego podej\u015bcia oraz buduje coraz bardziej \u015bwiadom\u0105 spo\u0142eczno\u015b\u0107. Zale\u017cy nam na tym, aby Plan R\u00f3wno\u015bci P\u0142ci by\u0142 \u017ar\u00f3d\u0142em wiedzy, ale tak\u017ce refleksji nad do\u015bwiadczeniami os\u00f3b wsp\u00f3\u0142tworz\u0105cych spo\u0142eczno\u015b\u0107 naszej uczelni i drogowskazem do dzia\u0142a\u0144 dla ca\u0142ej wsp\u00f3lnoty akademickiej.\n\nKluczowe cele na najbli\u017csze lata, kt\u00f3re wy\u0142aniaj\u0105 si\u0119 z przeprowadzonej diagnozy dot. m.in. instytucjonalnych rozwi\u0105za\u0144 wspieraj\u0105cych przeciwdzia\u0142anie naruszeniom zwi\u0105zanym z r\u00f3wnym traktowaniem, edukacj\u0105 r\u00f3wno\u015bciow\u0105, budowaniem wiedzy i \u015bwiadomo\u015bci z zakresu r\u00f3\u017cnorodno\u015bci i kultury organizacyjnej.\n\nPe\u0142na tre\u015b\u0107 Planu R\u00f3wno\u015bci P\u0142ci dla AGH dost\u0119pna jest na stronie internetowej\u00a0\nrownosc.agh.edu.pl\n, na kt\u00f3rej mo\u017cna tak\u017ce odnale\u017a\u0107 informacje o aktualnie prowadzonych szkoleniach, pe\u0142ne zestawienie zasad r\u00f3wnego traktowania obowi\u0105zuj\u0105cych w AGH czy informacje dotycz\u0105ce regulacji prawnych zwi\u0105zanych z zasadami r\u00f3wnego traktowania kobiet i m\u0119\u017cczyzn.\n\nPowr\u00f3t", "metadata": {"url": "https://agh.edu.pl/aktualnosci/detail/rownosc-plci-w-agh-powstal-nowy-plan", "title": "R\u00f3wno\u015b\u0107 P\u0142ci w AGH \u2013 powsta\u0142 nowy plan-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "b12c3d28e4d96956131b288494a90ca7", "word_count": 697, "headings": [{"level": 1, "text": "R\u00f3wno\u015b\u0107 P\u0142ci w AGH \u2013 powsta\u0142 nowy plan"}, {"level": 2, "text": "Czas zmian instytucjonalnych w podej\u015bciu r\u00f3wno\u015bciowym"}, {"level": 2, "text": "Zmiany w AGH"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}