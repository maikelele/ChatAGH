{"content": "# Tytu\u0142 \u201eDiamentowego In\u017cyniera\u201d dla Rektora AGH-- Serwis Akademii G\u00f3rniczo-Hutniczej \n\nURL: https://www.agh.edu.pl/aktualnosci/detail/tytul-diamentowego-inzyniera-dla-rektora-agh\nCrawled: 2025-03-19 21:58:43\n\nTytu\u0142 \u201eDiamentowego In\u017cyniera\u201d dla Rektora AGH \n\n 05/03/2024 \n\n nagrody \n\n Prof. dr hab. in\u017c. Jerzy Lis, Rektor AGH, specjalista w dziedzinie in\u017cynierii materia\u0142owej i technologii chemicznej otrzyma\u0142 tytu\u0142 Diamentowego In\u017cyniera 2023 w XXX plebiscycie \u201eZ\u0142oty In\u017cynier\u201d organizowanym przez redakcj\u0119 \u201ePrzegl\u0105du Technicznego\u201d. \n\nW\u015br\u00f3d laureat\u00f3w plebiscytu znalaz\u0142y si\u0119 jeszcze dwie osoby z AGH. Prof. dr hab. in\u017c. Ryszard Tadeusiewicz, Rektor AGH w latach 1998\u20132005, automatyk i informatyk, popularyzator nauki zosta\u0142 uhonorowany tytu\u0142em In\u017cyniera 30-lecia. Dr in\u017c. Annie Zieli\u0144skiej z Wydzia\u0142u Zarz\u0105dzania, kt\u00f3ra specjalizuje si\u0119 w zagadnieniach zwi\u0105zanych z blockchainem i elektromobilno\u015bci\u0105, przyznano tytu\u0142 M\u0142ody In\u017cynier 2023.\n\nNazwiska laureat\u00f3w i laureatek zosta\u0142y og\u0142oszone 4 marca 2024 r. w ramach obchod\u00f3w \u015awiatowego Dnia In\u017cyniera, obchodzonego w tym roku pod has\u0142em \u201eIn\u017cynierskie rozwi\u0105zania dla zr\u00f3wnowa\u017conego \u015bwiata\u201d.\n\nRedakcja \u201ePrzegl\u0105du Technicznego\u201d przyzna\u0142a tytu\u0142y Z\u0142otych, Srebrnych, M\u0142odych, Wyr\u00f3\u017cnionych i Honorowych In\u017cynier\u00f3w, a tak\u017ce tytu\u0142y In\u017cyniera 30-lecia. \u201eZ\u0142ote\u201d tytu\u0142y przyznano w nast\u0119puj\u0105cych kategoriach: konstrukcje, innowacje, infrastruktura, nauka, zarz\u0105dzanie, mened\u017cer, a \u201eSrebrne\u201d: innowacje, nauka, energetyka, infrastruktura, technika medyczna, dzia\u0142acz stowarzyszeniowy.\n\nW\u015br\u00f3d laureat\u00f3w i laureatek organizowanego od 30 lat plebiscytu znajduj\u0105 si\u0119 wynalazcy, autorzy innowacyjnych rozwi\u0105za\u0144 oraz projekt\u00f3w wprowadzaj\u0105cych rewolucyjne zmiany w \u015bwiatowej nauce i technice, naukowcy, jak i praktycy \u2013 mened\u017cerowie, nauczyciele i dzia\u0142acze ruchu stowarzyszeniowego.\n\nLista laureat\u00f3w i laureatek\n\nPowr\u00f3t", "metadata": {"url": "https://www.agh.edu.pl/aktualnosci/detail/tytul-diamentowego-inzyniera-dla-rektora-agh", "title": "Tytu\u0142 \u201eDiamentowego In\u017cyniera\u201d dla Rektora AGH-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "194439a6b098ac1d22f905b7b1274291", "word_count": 199, "headings": [{"level": 1, "text": "Tytu\u0142 \u201eDiamentowego In\u017cyniera\u201d dla Rektora AGH"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}