{"content": "#  Studia -- WMS AGH \n\nURL: https://wms.agh.edu.pl/studia\nCrawled: 2025-03-19 21:36:44\n\nPrzejd\u017a do tre\u015bci\n\nPrzejd\u017a do stopki\n\n Studia \n\nStudia na WMS\n\nMatematyka jest obecna w Akademii G\u00f3rniczo-Hutniczej od pocz\u0105tku istnienia naszej uczelni. Pierwszym urz\u0119duj\u0105cym rektorem Akademii G\u00f3rniczej by\u0142 matematyk - profesor Antoni Hoborski. W 1969 roku z kilku katedr matematyki i geometrii wykre\u015blnej, dzia\u0142aj\u0105cych przy poszczeg\u00f3lnych wydzia\u0142ach, utworzono Instytut Matematyki jako jednostk\u0119 mi\u0119dzywydzia\u0142ow\u0105 prowadz\u0105c\u0105 zaj\u0119cia dydaktyczne na wszystkich wydzia\u0142ach. W roku 1997, decyzj\u0105 Senatu AGH, Instytut Matematyki zosta\u0142 przekszta\u0142cony w Wydzia\u0142 Matematyki Stosowanej.\n Wydzia\u0142 prowadzi studia matematyczne licencjackie i magisterskie oraz podyplomowe. Programy studi\u00f3w eksponuj\u0105 wsp\u00f3\u0142czesne zastosowania matematyki w innych dziedzinach wiedzy, w szczeg\u00f3lno\u015bci w bankowo\u015bci i finansach, informatyce, zarz\u0105dzaniu, biologii, in\u017cynierii materia\u0142owej, elektronice, automatyce, mechanice i telekomunikacji. Umo\u017cliwia to absolwentom wsp\u00f3\u0142prac\u0119 ze specjalistami z innych dziedzin i u\u0142atwia zatrudnienie w przemy\u015ble, bankach, sektorze ubezpiecze\u0144, bran\u017cy IT, administracji, nauce i o\u015bwiacie. W\u015br\u00f3d ga\u0142\u0119zi matematyki i jej zastosowa\u0144, wok\u00f3\u0142 kt\u00f3rych koncentruje si\u0119 dzia\u0142alno\u015b\u0107 naukowa pracownik\u00f3w Wydzia\u0142u, nale\u017cy wymieni\u0107 matematyk\u0119 dyskretn\u0105 ze szczeg\u00f3lnym uwzgl\u0119dnieniem teorii graf\u00f3w, analiz\u0119 funkcjonaln\u0105, matematyk\u0119 obliczeniow\u0105, statystyk\u0119, r\u00f3wnania r\u00f3\u017cniczkowe, geometri\u0119, analiz\u0119 stochastyczn\u0105 i jej zastosowania w matematyce finansowej. Wydzia\u0142 ma prawa doktoryzowania w zakresie matematyki.\n\nNa Wydziale Matematyki Stosowanej AGH s\u0105 prowadzone studia:\n\nI stopnia (licencjackie) II stopnia (magisterskie)\n na kierunku matematyka. Studia II stopnia mo\u017cna odby\u0107 w ramach sze\u015bciu specjalno\u015bci. Na Wydziale Matematyki Stosowanej AGH s\u0105 r\u00f3wnie\u017c prowadzone studia podyplomowe.\n\nDlaczego warto studiowa\u0107 matematyk\u0119?\n\nMatematyka jest nauk\u0105 pi\u0119kn\u0105, uniwersaln\u0105 i u\u017cyteczn\u0105. Pozwala konstruowa\u0107 modele zjawisk fizycznych, chemicznych, technicznych, ekonomicznych, spo\u0142ecznych jednocze\u015bnie daj\u0105c narz\u0119dzia przeprowadzania symulacji (teraz najcz\u0119\u015bciej komputerowych) w oparciu o te modele. W rezultacie mo\u017cemy przewidywa\u0107 zachowanie r\u00f3\u017cnych konstrukcji i urz\u0105dze\u0144 przed ich zbudowaniem, jeste\u015bmy w stanie zarz\u0105dza\u0107 efektywnie przedsi\u0119biorstwami, pa\u0144stwami, jeste\u015bmy w stanie opisywa\u0107 zar\u00f3wno kosmos jak i kana\u0142y jonowe, czy nanostruktury.\n Raz udowodnione twierdzenie matematyczne nigdy si\u0119 nie dezaktualizuje, tak wi\u0119c zdobyta w czasie studi\u00f3w wiedza nie b\u0119dzie zale\u017cna od zmieniaj\u0105cych si\u0119 technologii, miejsca, czasu, i nie b\u0119dzie podlega\u0107 r\u00f3\u017cnym modom. Da si\u0119 j\u0105 natomiast wykorzysta\u0107 w rozlicznych sytuacjach, a ograniczeniem mo\u017ce by\u0107 jedynie w\u0142asna pomys\u0142owo\u015b\u0107 i fantazja. W ci\u0105gu ostatnich kilkudziesi\u0119ciu lat jeste\u015bmy \u015bwiadkami ogromnego rozwoju techniki komputerowej. By\u0107 mo\u017ce ju\u017c wkr\u00f3tce pojawi\u0105 si\u0119 pierwsze komputery kwantowe, kt\u00f3re b\u0119d\u0105 urz\u0105dzeniami wielokrotnie bardziej wydajnymi ni\u017c wsp\u00f3\u0142czesne komputery klasyczne. Czekaj\u0105c na nie, ju\u017c teraz prowadzone s\u0105 intensywnie badania algorytm\u00f3w oblicze\u0144 kwantowych. Na gruncie matematyki pr\u00f3bujemy te\u017c szuka\u0107 odpowiedzi na pytania: czy komputer mo\u017ce my\u015ble\u0107?, czy filozofowie potrzebuj\u0105 teorii kwant\u00f3w?.\n\nStudenci i absolwenci nie tylko mog\u0105 liczy\u0107 na ciekaw\u0105 prac\u0119 w bran\u017cy komputerowej, finansowej czy cho\u0107by ubezpieczeniowej, ale tak\u017ce bra\u0107 udzia\u0142 w wa\u017cnych badaniach w zakresie metod obliczeniowych, matematyki dyskretnej, modelowania matematycznego i informatycznego w technice czy metod probabilistycznych i statystycznych.\n\nDo\u015bwiadczenie uczy, \u017ce absolwenci studi\u00f3w matematycznych niezale\u017cnie od specjalno\u015bci s\u0105 bardzo dobrze przygotowani do szybkiego poznawania w miejscu pracy nowych zagadnie\u0144 specyficznych dla danej dziedziny lub firmy.\n\nObszar zatrudnienia absolwent\u00f3w w warunkach rozwijaj\u0105cej si\u0119 intensywnie w Polsce gospodarki jest bardzo szeroki: od du\u017cych zak\u0142ad\u00f3w przemys\u0142owych poprzez biura projektowo-konstrukcyjne, instytucje finansowe, firmy ubezpieczeniowe, instytuty badawcze do szkolnictwa wszystkich poziom\u00f3w w\u0142\u0105cznie, w kraju i za granic\u0105.\n\nNa koniec dodajmy tak\u017ce mo\u017cliwo\u015b\u0107 pracy naukowej w: naukach ekonomicznych, informatyce, naukach in\u017cynierskich oraz samej matematyce.\n\nStopka\n\nStudenci\n\nPlany studi\u00f3w\n\nDeklaracja dostepno\u015bci\n\nKontakt\n\n\u00a9 2023 Wydzia\u0142 Matematyki Stosowanej AGH\n Akademia G\u00f3rniczo-Hutnicza im. Stanis\u0142awa Staszica w Krakowie \nKontakt: stronawms@agh.edu.pl \n\nBack", "metadata": {"url": "https://wms.agh.edu.pl/studia", "title": " Studia -- WMS AGH ", "depth": 3, "duplicate": false, "content_hash": "5021e722598034be30516bb614d6af45", "word_count": 527, "headings": [{"level": 1, "text": "Studia"}, {"level": 2, "text": "Studia na WMS"}, {"level": 2, "text": "Na Wydziale Matematyki Stosowanej AGH s\u0105 prowadzone studia:"}, {"level": 2, "text": "Dlaczego warto studiowa\u0107 matematyk\u0119?"}, {"level": 2, "text": "Stopka"}]}}