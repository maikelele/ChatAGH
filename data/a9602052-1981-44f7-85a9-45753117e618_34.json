{"content": "# Nowy kierunek \u2013 Geotermia \u2013 Technika i Technologia \u2013 Wydzia\u0142 Wiertnictwa, Nafty i Gazu\n\nURL: https://wnig.agh.edu.pl/nowy-kierunek-geotermia-technika-i-technologia/\nCrawled: 2025-03-19 21:34:39\n\nNowy kierunek \u2013 Geotermia \u2013 Technika i Technologia\n8 stycznia 2025\n\nNowy kierunek studi\u00f3w stacjonarnych drugiego stopnia \u2013 Geotermia \u2013 Technika i Technologia. Rekrutacja rozpoczyna si\u0119 13 stycznia 2025 r. \n\nOpis kierunku: \n\nKierunek pn.\u00a0Geotermia \u2013 Technika i Technologia\u00a0ma na celu wykszta\u0142cenie absolwent\u00f3w o wysokich kwalifikacjach zawodowych, gotowych do sprostania wymogom stawianym przed in\u017cynierem zar\u00f3wno w regionie, Polsce, jak i innych krajach Europy i \u015bwiata. Istnieje bowiem bardzo du\u017ce zapotrzebowanie na specjalist\u00f3w bran\u017cy zajmuj\u0105cej si\u0119 szeroko rozumian\u0105 geotermi\u0105. Absolwent studi\u00f3w II stopnia b\u0119dzie posiada\u0142 wiedz\u0119 z zakresu:\n\na) r\u00f3\u017cnego rodzaju technik i technologii wiercenia i wykonywania otwor\u00f3w (pionowych, uko\u015bnych i kierunkowych oraz horyzontalnych) dla wykonania odwiert\u00f3w geotermalnych i otworowych wymiennik\u00f3w ciep\u0142a,\n\nb) rekonstrukcji wyeksploatowanych i negatywnych otwor\u00f3w wiertniczych na potrzeby geotermii, a tak\u017ce przywracania otwor\u00f3w zlikwidowanych,\n\nc) wykonywania otwor\u00f3w przy ograniczonej przestrzeni, w tym w warunkach du\u017cej urbanizacji oraz z wn\u0119trz istniej\u0105cych obiekt\u00f3w budowlanych,\n\nd) poszukiwania zasob\u00f3w w\u00f3d geotermalnych, modelowania i prognozowania prowadzenia eksploatacji w\u00f3d geotermalnych oraz ciep\u0142a Ziemi,\n\ne) otworowej eksploatacji w\u00f3d geotermalnych (otwor\u00f3w produkcyjnych i\u00a0ch\u0142onnych), w zakresie g\u00f3rniczych instalacji powierzchniowych,\n\nf) badania i projektowania instalacji dla geotermii oraz do system\u00f3w geotermalnych/gruntowych pomp ciep\u0142a,\n\ng) dzia\u0142ania pomp ciep\u0142a w indywidualnych instalacjach grzewczych i grzewczo-ch\u0142odniczych jak te\u017c w instalacjach sieciowych (w tym\u00a0\nsmart grid\n),\n\nh) ciep\u0142ownictwa i bezwykopowych metod prowadzenia i rekonstrukcji ciep\u0142oci\u0105g\u00f3w,\n\ni) geoenergetyki obejmuj\u0105cej magazynowanie ciep\u0142a, ch\u0142odu i energii w g\u00f3rotworze i\u00a0w otworach wiertniczych,\n\nj) utylizacji zu\u017cytych w\u00f3d podziemnych oraz odsalania i pozyskiwania z nich surowc\u00f3w mineralnych,\n\nk)\u00a0projektowania, wykonywania i nadzorowania instalacji ogrzewnictwa zwi\u0105zanego z geotermi\u0105 i pompami ciep\u0142a oraz instalacji klimatyzacyjnych na bazie otworowych wymiennik\u00f3w ciep\u0142a,\nl) projektowania, wykonywania i nadzorowania instalacji magazynowania energii w otworach wiertniczych\u00a0oraz\u00a0ciep\u0142a\u00a0i\u00a0ch\u0142odu\u00a0w\u00a0g\u00f3rotworze,\n\nm) przepis\u00f3w prawa dotycz\u0105cego geotermii, a obejmuj\u0105cego wybrane zagadnienia prawa budowlanego, geologicznego i g\u00f3rniczego, energetycznego i wodnego,\n\nn) ekonomicznych analiz op\u0142acalno\u015bci ogrzewania i klimatyzacji z\u00a0wykorzystaniem in\u017cynierii geotermalnej obejmuj\u0105cej mo\u017cliwo\u015bci wsparcia finansowego na etapie inwestycyjnym i eksploatacyjnym.\n\nAbsolwenci kierunku mog\u0105 pracowa\u0107 jako:\n\na) osoby dozoru i nadzoru rob\u00f3t geologicznych i g\u00f3rniczych oraz instalacji grzewczych, a tak\u017ce jako projektanci, wykonawcy i eksploatatorzy prac polegaj\u0105cych na projektowaniu i wykonywaniu r\u00f3\u017cnego rodzaju otwor\u00f3w wiertniczych: poszukiwawczych, geotermalnych produkcyjnych i iniekcyjnych, studziennych i przewiert\u00f3w oraz otworowych wymiennik\u00f3w ciep\u0142a do pozyskiwania ciep\u0142a Ziemi oraz magazynowania ciep\u0142a i/lub ch\u0142odu,\n\nb) osoby dozoru i nadzoru rob\u00f3t geologicznych i g\u00f3rniczych oraz instalacji grzewczych, a tak\u017ce jako projektanci, wykonawcy i eksploatatorzy przy eksploatacji otworowej oraz prac geoin\u017cynieryjnych,\n\nc) projektanci i konstruktorzy instalacji zwi\u0105zanych z eksploatacj\u0105 w\u00f3d podziemnych i geotermalnych oraz ciep\u0142a Ziemi,\n\nd) osoby nadzoru g\u00f3rniczego w urz\u0119dach g\u00f3rniczych, in\u017cynierowie nadzoru i\u00a0in\u017cynierowie energetycy oraz ciep\u0142ownicy, konsultanci ds. problematyki zasob\u00f3w energetycznych i ochrony \u015brodowiska,\n\ne) pracownicy biur projekt\u00f3w budowlanych i ciep\u0142ownictwa, pracownicy uzdrowiskowych zak\u0142ad\u00f3w g\u00f3rniczych, pracownicy firm geoin\u017cynieryjnych, zak\u0142ad\u00f3w geotermalnych, magazyn\u00f3w energii,\n\ne) osoby nadzoru BHP i ochrony \u015brodowiska w g\u00f3rnictwie otworowym,\n\nf) osoby nadzoruj\u0105ce proces wydobycia i zat\u0142aczania w\u00f3d geotermalnych i innych p\u0142ynnych surowc\u00f3w,\n\ng) in\u017cynierowie nadzoruj\u0105cy udost\u0119pnienie i eksploatacj\u0119 w\u00f3d podziemnych i\u00a0ciep\u0142a Ziemi,\n\nh) pracownicy firm instalacyjnych zajmuj\u0105cy si\u0119 pompami ciep\u0142a w\u00a0indywidualnym i sieciowym ogrzewnictwie.\n\nAbsolwenci maj\u0105 mo\u017cliwo\u015b\u0107 dalszego kszta\u0142cenia na studiach\u00a0podyplomowych organizowanych przez Wydzia\u0142 jak r\u00f3wnie\u017c w Szkole Doktorskiej AGH.\nOpiekun\u00a0kierunku:\u00a0dr\u00a0hab.\u00a0in\u017c.\u00a0Tomasz \u015aliwa,\u00a0prof.\u00a0AGH", "metadata": {"url": "https://wnig.agh.edu.pl/nowy-kierunek-geotermia-technika-i-technologia/", "title": "Nowy kierunek \u2013 Geotermia \u2013 Technika i Technologia \u2013 Wydzia\u0142 Wiertnictwa, Nafty i Gazu", "depth": 3, "duplicate": false, "content_hash": "a5c0c7e83b83b15653b5e7059f157356", "word_count": 526, "headings": [{"level": 2, "text": "Nowy kierunek \u2013 Geotermia \u2013 Technika i Technologia"}, {"level": 1, "text": "O nas"}, {"level": 1, "text": "Aktualno\u015bci"}, {"level": 2, "text": "Najlepsze \u017cyczenia z okazji Dnia Kobiet!"}, {"level": 2, "text": "Uroczyste rozdanie \u015bwiadectw uko\u0144czenia studi\u00f3w podyplomowych"}, {"level": 2, "text": "Nowe studia podyplomowe"}, {"level": 1, "text": "Znajd\u017a nas"}]}}