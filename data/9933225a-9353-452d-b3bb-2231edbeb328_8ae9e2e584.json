{"metadata": {"url": "https://rekrutacja.agh.edu.pl/kursy-wyrownawcze", "title": "KURSY PRZYGOTOWAWCZE \u2013 Strona Centrum Rekrutacji", "depth": 1, "duplicate": false, "content_hash": "f078812bc90a702545146c3c98cc78b5", "word_count": 1159, "headings": [{"level": 1, "text": "Strona Centrum Rekrutacji - KURSY PRZYGOTOWAWCZE"}, {"level": 3, "text": "KURSY PRZYGOTOWAWCZE"}, {"level": 2, "text": "DOKUMENTY"}, {"level": 2, "text": "OFEROWANE KURSY"}, {"level": 3, "text": "ZASADY PROWADZENIA KURS\u00d3W PRZYGOTOWAWCZYCH ORGANIZOWANYCH DLA OS\u00d3B PRZYJ\u0118TYCH NA PIERWSZY ROK STUDI\u00d3W STACJONARNYCH PIERWSZEGO STOPNIA W AGH"}, {"level": 4, "text": ""}, {"level": 4, "text": "\u00a71Warunki uczestnictwa w Kursach"}, {"level": 4, "text": ""}, {"level": 4, "text": "\u00a72Zasady przyst\u0105pienia do Kursu"}, {"level": 4, "text": ""}, {"level": 4, "text": "\u00a73Zasady organizacji Kurs\u00f3w"}, {"level": 4, "text": ""}, {"level": 4, "text": "\u00a74Zakwaterowanie w czasie trwania Kurs\u00f3w"}, {"level": 4, "text": ""}, {"level": 4, "text": "\u00a75Odp\u0142atno\u015b\u0107 za Kurs"}, {"level": 5, "text": "INFORMACJE PIT"}, {"level": 3, "text": "OFEROWANE KURSY"}, {"level": 4, "text": "Kurs z Fizyki"}, {"level": 4, "text": ""}, {"level": 4, "text": "Kurs z Matematyki"}, {"level": 3, "text": "O CO NAJCZ\u0118\u015aCIEJ PYTACIE"}, {"level": 2, "text": "STUDIA I STOPNIA"}, {"level": 2, "text": "STUDIA II STOPNIA"}, {"level": 4, "text": "FAQ"}, {"level": 4, "text": "Czemu nie mog\u0119 si\u0119 zalogowa\u0107 na konto z poprzedniej rekrutacji?"}, {"level": 4, "text": "Czy w rekrutacji na studia pierwszego stopnia  wystarczy mi jedno rozszerzenie?"}, {"level": 4, "text": "Jak wygl\u0105da przepisanie ocen z innego kierunku lub z innej uczelni?"}, {"level": 4, "text": "Czy aplikacja mObywatel jest potrzebna do rekrutacji na AGH?"}, {"level": 4, "text": "Przy wpisie na list\u0119 student\u00f3w I roku otrzyma\u0142em skierowanie na badania lekarskie\u2026"}, {"level": 4, "text": "Posiadam wykszta\u0142cenie uzyskane za granic\u0105. Jak wygl\u0105da procedura rekrutacji? Jakich formalno\u015bci musz\u0119 dope\u0142ni\u0107?"}, {"level": 4, "text": "Jak liczymy nasz wska\u017anik rekrutacyjny? (studia I stopnia)"}, {"level": 4, "text": "Poprawia\u0142em matur\u0119 i otrzyma\u0142em aneks z nowymi wynikami. Jakie dane mam wpisa\u0107 w systemie rekrutacyjnym?"}, {"level": 4, "text": "Kiedy uzyskam informacj\u0119 o warto\u015bci mojego wska\u017anika rekrutacji?"}, {"level": 4, "text": "Posiadam podw\u00f3jne obywatelstwo. Na jakich zasadach b\u0119d\u0119 rekrutowany?"}, {"level": 4, "text": "Czemu nie mog\u0119 si\u0119 zalogowa\u0107 na konto z poprzedniej rekrutacji?"}, {"level": 4, "text": "Jak wygl\u0105da przepisanie ocen z innego kierunku lub z innej uczelni?"}, {"level": 4, "text": "Czy aplikacja mObywatel jest potrzebna do rekrutacji na AGH?"}, {"level": 4, "text": "Przy wpisie na list\u0119 student\u00f3w I roku otrzyma\u0142em skierowanie na badania lekarskie\u2026"}, {"level": 4, "text": "Posiadam wykszta\u0142cenie uzyskane za granic\u0105. Jak wygl\u0105da procedura rekrutacji? Jakich formalno\u015bci musz\u0119 dope\u0142ni\u0107?"}, {"level": 4, "text": "Nie zosta\u0142em zakwalifikowany na studia drugiego stopnia w pierwszym cyklu rekrutacyjnym. Czy mog\u0119 wzi\u0105\u0107 udzia\u0142 w drugim cyklu na ten sam kierunek, co w pierwszym?"}, {"level": 4, "text": "Czy mog\u0119 dokona\u0107 wpisu w terminie innym ni\u017c przewidziany w kalendarzu rekrutacji dla danego cyklu?"}, {"level": 4, "text": "Posiadam tytu\u0142 licencjata. Czy mog\u0119 kandydowa\u0107 na dowolny kierunek studi\u00f3w drugiego stopnia?"}, {"level": 4, "text": "Mam zamiar przenie\u015b\u0107 si\u0119 na Akademi\u0119 G\u00f3rniczo-Hutnicz\u0105 z innej uczelni. Jak to zrobi\u0107?"}, {"level": 4, "text": "Kiedy i gdzie sk\u0142ada\u0107 podania o stypendium socjalne? W jaki spos\u00f3b mog\u0119 ubiega\u0107 si\u0119 o przydzia\u0142 miejsca w domu studenckim?"}]}, "content": "# KURSY PRZYGOTOWAWCZE \u2013 Strona Centrum Rekrutacji\n\nURL: https://rekrutacja.agh.edu.pl/kursy-wyrownawcze\nCrawled: 2025-03-20 01:07:35\n\nZASADY PROWADZENIA KURS\u00d3W PRZYGOTOWAWCZYCH ORGANIZOWANYCH DLA OS\u00d3B PRZYJ\u0118TYCH NA PIERWSZY ROK STUDI\u00d3W STACJONARNYCH PIERWSZEGO STOPNIA W AGH\n\n\u00a71\n\nWarunki uczestnictwa w Kursach\n\n1. Kursy przygotowawcze s\u0105 skierowane do os\u00f3b wpisanych na list\u0119 student\u00f3w pierwszego roku studi\u00f3w stacjonarnych pierwszego stopnia w AGH, rozpoczynaj\u0105cych cykl kszta\u0142cenia w danym roku akademickim.\n\n2. Uczestnikiem Kurs\u00f3w mo\u017ce zosta\u0107 osoba, kt\u00f3ra spe\u0142nia nast\u0119puj\u0105ce wymagania:\n\na) przyst\u0105pi\u0142a do rekrutacji letniej prowadzonej na dany rok akademicki, na studia stacjonarne pierwszego stopnia w AGH w roku otrzymania \u015bwiadectwa dojrza\u0142o\u015bci i,\n\nb) zosta\u0142a wpisana na list\u0119 student\u00f3w nie p\u00f3\u017aniej ni\u017c w trzecim cyklu rekrutacyjnym i,\n\nc) z egzaminu maturalnego z przedmiotu Kursu, w kt\u00f3rym chce wzi\u0105\u0107 udzia\u0142, uzyska\u0142a mniej ni\u017c 50% na poziomie rozszerzonym albo do niego nie przyst\u0119powa\u0142a.\n\n\u00a72\n\nZasady przyst\u0105pienia do Kursu\n\n1. Udzia\u0142 w Kursach jest dobrowolny. O mo\u017cliwo\u015bci wzi\u0119cia udzia\u0142u w Kursach osoba spe\u0142niaj\u0105ca powy\u017csze warunki powiadamiana jest komunikatem poprzez system e-Rekrutacja pod warunkiem, \u017ce na etapie rejestracji osobistego konta w systemie e-Rekrutacja wyrazi\u0142a zgod\u0119 na:\n\na) otrzymywanie informacji o \u015bwiadczonych przez administratora us\u0142ugach edukacyjnych (np. kursy i tutoring w ramach programu Prymusi AGH, Prymusi AGH 2.0)\n\nb) otrzymywanie informacji o uczelnianych organizacjach studenckich, w tym ko\u0142ach naukowych i klubach sportowych, programach integracyjnych, stypendialnych (np. Erasmus), warsztatach (Program Adapter), szkoleniach (In\u017cynier z klas\u0105, \u201eLegia Akademicka\u201d), programach promocyjnych (np. Prymusi AGH, Prymusi AGH 2.0)\n\nc) otrzymywanie informacji o wydarzeniach, kursach, akcjach organizowanych przez AGH, konkursach, konferencjach, ankietach, prowadzonych kampaniach promocyjnych, reklamowych i innych dzia\u0142aniach marketingowych zwi\u0105zanych z dzia\u0142alno\u015bci\u0105 AGH.\n\n2. Formularz zg\u0142oszeniowy do Kurs\u00f3w udost\u0119pnimy w systemie e-Rekrutacja przez dwa tygodnie od dnia zako\u0144czenia wpis\u00f3w w trzecim cyklu rekrutacyjnym (kalendarz rekrutacji znajduje si\u0119 \ntutaj\n).\n\n3. Ilo\u015b\u0107 miejsc w poszczeg\u00f3lnych Kursach jest ograniczona. O przyst\u0105pieniu do Kursu decyduje kolejno\u015b\u0107 zg\u0142osze\u0144. Osoba chc\u0105ca przyst\u0105pi\u0107 do Kursu mo\u017ce zadeklarowa\u0107 ch\u0119\u0107 udzia\u0142u w jednym Kursie z matematyki albo fizyki. W przypadku rezygnacji Uczestnik\u00f3w z udzia\u0142u w Kursie, o mo\u017cliwo\u015bci kwalifikacji do programu zostan\u0105 powiadomione osoby, kt\u00f3re ze wzgl\u0119du na wype\u0142nienie liczby miejsc nie zosta\u0142y zakwalifikowane (lista rezerwowa).\n\n\u00a73\n\nZasady organizacji Kurs\u00f3w\n\n1. Kursy prowadzone s\u0105 we wrze\u015bniu. O szczeg\u00f3\u0142owej dacie rozpocz\u0119cia i zako\u0144czenia kursu Uczestnik zostanie powiadomiony komunikatem w systemie e-Rekrutacja. Uczestnik w uzasadnionych przypadkach losowych mo\u017ce wnioskowa\u0107 o zmian\u0119 grupy lub preferowanego terminu rozpocz\u0119cia Kursu, jednak nie p\u00f3\u017aniej ni\u017c na 3 dni przed planowym rozpocz\u0119ciem zaj\u0119\u0107.\n\n2. Kursy s\u0105 prowadzone w cyklach tygodniowych w \u0142\u0105cznym wymiarze 30 godzin dydaktycznych (1h = 45 minut). Zaj\u0119cia w ramach Kurs\u00f3w prowadzone s\u0105 w blokach dydaktycznych od godziny 9.00 do godziny 15.00 od poniedzia\u0142ku do pi\u0105tku.\n\n3. Kurs z danego przedmiotu zostanie uruchomiony, je\u017celi do udzia\u0142u w nim zg\u0142osi si\u0119 minimalna liczba uczestnik\u00f3w, tj. 20 os\u00f3b. Kursy prowadzone s\u0105 w grupach licz\u0105cych maksymalnie 25 Uczestnik\u00f3w.\n\n\u00a74\n\nZakwaterowanie w czasie trwania Kurs\u00f3w\n\n1. Na czas trwania Kursu AGH zapewnia Uczestnikom bezp\u0142atne zakwaterowanie w domach studenckich AGH, z zastrze\u017ceniem \u00a7 5 ust. 2 i 3.\n\n2. W przypadku rezygnacji z Kursu w jego trakcie Uczestnik jest zobowi\u0105zany do wykwaterowania z domu studenckiego AGH w dniu, w kt\u00f3rym zako\u0144czy\u0142 uczestnictwo w zaj\u0119ciach.\n\n3. Uczestnicy, kt\u00f3rzy wyrazili ch\u0119\u0107 skorzystania z darmowego zakwaterowania w domach studenckich AGH maj\u0105 mo\u017cliwo\u015b\u0107 zakwaterowania w niedziel\u0119 po godzinie 15.00 oraz s\u0105 zobowi\u0105zani do wykwaterowania w pi\u0105tek do godziny 10.00.\n\n\u00a75\n\nOdp\u0142atno\u015b\u0107 za Kurs\n\n1. Uczestnik Kursu, kt\u00f3ry po wpisie na list\u0119 student\u00f3w podejmie studia w AGH korzysta z niego nieodp\u0142atnie, z zastrze\u017ceniem \u00a7 5 ust. 2 i 3.\n\n2. Uczestnik, kt\u00f3ry nie przyst\u0105pi do uczestnictwa w kursie bez z\u0142o\u017cenia rezygnacji, o kt\u00f3rej mowa w \u00a7 5 ust. 4, jest zobowi\u0105zany do uiszczenia op\u0142aty za Kurs oraz zakwaterowanie w domu studenckim w pe\u0142nym wymiarze.\n\n3. Uczestnik Kursu jest zobowi\u0105zany do proporcjonalnego pokrycia koszt\u00f3w zrealizowanych zaj\u0119\u0107 w ramach Kursu oraz zakwaterowania w domu studenckim AGH je\u017celi:\n\na) zrezygnuje z uczestnictwa w kursie w trakcie jego trwania lub;\n\nb) zrezygnuje z rekrutacji po wpisie na list\u0119 student\u00f3w przed podj\u0119ciem studi\u00f3w lub;\n\nc) zostanie skre\u015blony z listy student\u00f3w przed zako\u0144czeniem pierwszego semestru studi\u00f3w.\n\n4. Uczestnik, kt\u00f3ry na co najmniej tydzie\u0144 przed rozpocz\u0119ciem Kursu, do kt\u00f3rego zosta\u0142 zakwalifikowany, z\u0142o\u017cy w Centrum Rekrutacji pisemn\u0105 rezygnacj\u0119 z uczestnictwa w Kursie zwolniony jest z koszt\u00f3w kursu.\n\n5. W uzasadnionych przypadkach Uczestnik, na podstawie wniosku z\u0142o\u017conego do Centrum Rekrutacji mo\u017ce zosta\u0107 zwolniony w ca\u0142o\u015bci lub cz\u0119\u015bci z obowi\u0105zku zwrotu koszt\u00f3w za Kurs. Wniosek nale\u017cy z\u0142o\u017cy\u0107 w ci\u0105gu 14 dni od ust\u0105pienia okoliczno\u015bci uniemo\u017cliwiaj\u0105cej udzia\u0142 w Kursie. Do wniosku nale\u017cy do\u0142\u0105czy\u0107 dokument potwierdzaj\u0105cy okoliczno\u015bci przedstawione w wniosku, potwierdzaj\u0105cy brak mo\u017cliwo\u015bci udzia\u0142u w Kursie.\n\nINFORMACJE PIT\n\nKa\u017cdemu Uczestnikowi kursu zostanie wystawiony PIT za rok kalendarzowy, w kt\u00f3rym uczestniczy\u0142 w kursie, na kwot\u0119 wysoko\u015bci uzyskanych nieodp\u0142atnych \u015bwiadcze\u0144.\n\nWz\u00f3r o\u015bwiadczenia do cel\u00f3w podatkowych (PDF)\n\nWz\u00f3r o\u015bwiadczenia do cel\u00f3w podatkowych (DOCX)\n\nJe\u017celi masz pytania napisz do nas:\n\n rekrutacja@agh.edu.pl\n\nOFEROWANE KURSY\n\nW ramach programu \u201eInicjatywa Doskona\u0142o\u015bci \u2013 Uczelnia Badawcza\u201d AGH oferuje kandydatom wpisanym na wszystkie kierunki studi\u00f3w pierwszego stopnia kursy przygotowawcze obejmuj\u0105ce program szko\u0142y \u015bredniej z przedmiot\u00f3w matematyka i fizyka. Celem kurs\u00f3w jest uzupe\u0142nienie i usystematyzowanie materia\u0142u z podstawy programowej liceum og\u00f3lnokszta\u0142c\u0105cego i technikum z wybranego przedmiotu. Opanowanie podstaw programowych z matematyki i fizyki jest wymaganiem wst\u0119pnym dla kontynuowania nauki na poziomie uniwersyteckim na pierwszym roku studi\u00f3w na wi\u0119kszo\u015bci kierunk\u00f3w prowadzonych przez AGH. Na stronie internetowej ka\u017cdego Wydzia\u0142u AGH zamieszczone s\u0105 sylabusy dotycz\u0105ce zakresu tematycznego wszystkich przedmiot\u00f3w realizowanych w ramach programu studi\u00f3w na danym kierunku kszta\u0142cenia.\n\nUczelnia planuje uruchomi\u0107 16 grup kursowych: 8 grup z przedmiotu matematyka i 8 grup z przedmiotu fizyka. Zaj\u0119cia na kursie prowadzone s\u0105 przez 5 dni, od poniedzia\u0142ku do pi\u0105tku w godzinach 9:00-15:00, w grupach 20 do 25 os\u00f3b i obejmuj\u0105 30 godzin lekcyjnych.\n\nKurs z Fizyki\n\nFizyka w szkole by\u0142a nudna i niewiele da\u0142o si\u0119 z niej zrozumie\u0107? A mo\u017ce po prostu by\u0142o jej za ma\u0142o? Na uczelni technicznej ten przedmiot to podstawa, a wyk\u0142adowcy nie mog\u0105 sobie pozwoli\u0107 na przerabianie raz jeszcze szko\u0142y \u015bredniej. W tym kr\u00f3tkim kursie postaramy si\u0119 wsp\u00f3lnie pozna\u0107 podstawy tego, jak dzia\u0142a \u015bwiat (pod wzgl\u0119dem mechanicznym \ud83d\ude09 ) i u\u0142atwi\u0107 start na uczelni. Wsp\u00f3lnie przejdziemy przez pocz\u0105tkowe dzia\u0142y fizyki, jak kinematyka i dynamika ruchu post\u0119powego i obrotowego. S\u0142u\u017cy\u0107 temu b\u0119d\u0105 wyk\u0142ady z do\u015bwiadczeniami \u017ceby si\u0119 nauk\u0105 pobawi\u0107 i pozna\u0107 teori\u0119 oraz wsp\u00f3lne \u0107wiczenia \u017ceby zrozumie\u0107 i utrwali\u0107 nowe zasoby.\n\nJakie\u015b przyk\u0142ady? Do\u015bwiadczalnie zmierzymy pr\u0119dko\u015b\u0107 wystrzelonego pocisku, ocenimy realno\u015b\u0107 scen walki z Gry o Tron i zrozumiemy, dlaczego mimo pe\u0142ni si\u0142 nie b\u0119dziesz w stanie utrzyma\u0107 w r\u0119kach p\u00f3\u0142toralitrowej butelki z wod\u0105.\n\nKurs z Matematyki\n\nCzujesz, \u017ce matematyka Ci \u201enie le\u017cy\u201d a chcesz studiowa\u0107 na kierunku technicznym na AGH? Kurs przygotowawczy z matematyki jest skierowany w\u0142a\u015bnie do Ciebie! Stwierdzenie \u201enie lubi\u0119 matematyki\u201d bierze si\u0119 z nawarstwiaj\u0105cych si\u0119 zaleg\u0142o\u015bci w zrozumieniu i przyswojeniu podstaw tre\u015bci matematycznych przekazywanych w szkole. Na kursie przygotowawczym powt\u00f3rzymy wsp\u00f3lnie materia\u0142 szko\u0142y \u015bredniej, skupimy si\u0119 na tematach, kt\u00f3re sprawiaj\u0105 najwi\u0119cej problem\u00f3w i b\u0119dziemy odpowiada\u0107 na wszystkie pytania pojawiaj\u0105ce si\u0119 w trakcie rozwi\u0105zywania zada\u0144. W zwi\u0105zku z brakiem wszelkich form oceny, stworzymy atmosfer\u0119 wsp\u00f3lnej pracy mobilizuj\u0105cej do wysi\u0142ku w zrozumieniu poruszanych zagadnie\u0144.\n\n\t\tKierunki studi\u00f3w\t\t\n\nKrok po kroku\n\nKalendarz rekrutacji\n\n\t\t\tWarunki rekrutacji\t\t\n\n\t\t\tKalkulator rekrutacyjny\t\t\n\n\t\t\tDokumenty\t\t\n\n\t\t\tOp\u0142aty\t\t\n\n\t\t\tLiczba miejsc\t\t\n\n\t\t\tKursy Wyr\u00f3wnawcze\t\t\n\n\t\t\t\tUczniowie\t\t\t\n\n\t\t\t\tOlimpijczycy\t\t\t\n\n\t\t\t\tPrymusi AGH\t\t\t\n\n\t\t\t\tSportowcy"}