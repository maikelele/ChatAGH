{"content": "# Przedstawiciele Shibaura Institute of Technology Konsulami Honorowymi AGH-- Serwis Akademii G\u00f3rniczo-Hutniczej \n\nURL: http://www.agh.edu.pl/aktualnosci/info/article/przedstawiciele-shibaura-institute-of-technology-konsulami-honorowymi-agh/\nCrawled: 2025-03-19 22:27:10\n\nPrzedstawiciele Shibaura Institute of Technology Konsulami Honorowymi AGH \n\n 09/11/2017 \n\nDw\u00f3ch przedstawicieli Shibaura Institute of Technology (SIT) otrzyma\u0142o tytu\u0142y Konsula Honorowego AGH. Uroczysto\u015b\u0107 odby\u0142a si\u0119 1 listopada 2017 r. w Tokio, a \nAkademi\u0119 G\u00f3rniczo-Hutnicz\u0105\n reprezentowali Rektor AGH prof. Tadeusza S\u0142omka, Prorektor ds. Og\u00f3lnych AGH prof. Miros\u0142aw Karbowniczek oraz Pe\u0142nomocnik Rektora AGH ds. Wsp\u00f3\u0142pracy z Japoni\u0105 prof. Janusz Szmyd.\n\nHisaya Igarashi, prezes zarz\u0105du SIT\u00a0otrzyma\u0142 tytu\u0142 za szczeg\u00f3lne zas\u0142ugi w rozwoju realizacji strategii internacjonalizacji student\u00f3w AGH oraz SIT. Z kolei prof. Akito Takasaki zosta\u0142 uhonorowany za szczeg\u00f3lne zas\u0142ugi w rozwoju wsp\u00f3\u0142pracy naukowej i dydaktycznej pomi\u0119dzy AGH a SIT.\n\nUroczyste nadanie tytu\u0142\u00f3w Konsula Honorowego AGH odby\u0142o si\u0119 w trakcie obchod\u00f3w jubileuszu 90-lecia powstania Shibaura Institute of Technology. Wydarzenie u\u015bwietni\u0142 wyst\u0119p Filharmonii Tokijskiej, kt\u00f3ra na zako\u0144czenie uroczysto\u015bci odegra\u0142a polski hymn pa\u0144stwowy.\n\nWizyta w\u0142adz Akademii G\u00f3rniczo-Hutniczej by\u0142a okazj\u0105 do podsumowania rozpocz\u0119tej w 2004 r. \u015bcis\u0142ej wsp\u00f3\u0142pracy obu uczelni. Koncentruje si\u0119 ona nie tylko na badaniach (g\u0142\u00f3wnie zwi\u0105zanych z energetyk\u0105 oraz in\u017cynieri\u0105 materia\u0142ow\u0105), ale tak\u017ce na wymianie studenckiej i wsp\u00f3lnym kszta\u0142ceniu doktorant\u00f3w (umowa o podw\u00f3jnym dyplomowaniu). Shibaura Institute of Technology jest jednym z najwa\u017cniejszych japo\u0144skich partner\u00f3w AGH. W tej prywatnej uczelni, ze zlokalizowanym w centrum Tokio kampusem, studiuje ponad osiem tysi\u0119cy student\u00f3w. We wrze\u015bniu 2014 r. SIT znalaz\u0142 si\u0119 w gronie najlepszych japo\u0144skich szk\u00f3\u0142 wy\u017cszych, kt\u00f3re otrzymuj\u0105 szczeg\u00f3lne wsparcie w rozwoju ze strony Ministerstwa Edukacji, Kultury, Sportu, Nauki i Technologii Japonii (w ramach programu \u201eTop Global University Project\u201d).\n\nAkademia G\u00f3rniczo-Hutnicza przywi\u0105zuje szczeg\u00f3lne znaczenie do wsp\u00f3\u0142pracy naukowej z Japoni\u0105. Pierwsza oficjalna umowa zosta\u0142a podpisana w 1983 r. z Kyoto University i dotyczy\u0142a wzajemnego uznania program\u00f3w studi\u00f3w. Obecnie AGH wsp\u00f3\u0142pracuje z dwunastoma japo\u0144skimi uczelniami (m.in. z uniwersytetami w Tokio, Hokkaido, Kyushu i Tohoku), a tak\u017ce wieloma instytucjami i firmami z tego kraju.\n\nPrzyk\u0142adem doskona\u0142ej wsp\u00f3\u0142pracy na linii AGH \u2013 partnerzy japo\u0144scy jest umowa i wsp\u00f3lne badania z Japan Coal Energy Center (JCOAL). Kooperacja ta rozwijana jest sukcesywnie od kilku lat, za g\u0142\u00f3wny cel stawiaj\u0105c sobie realizacj\u0119 projekt\u00f3w zwi\u0105zanych z czystymi technologiami w\u0119glowymi.\n\nPowr\u00f3t\n\n Powi\u0105zane pliki\n\n Przedstawiciele-Shibaura-Institute-of-Technology-Konsulami-Honorowymi-AGH_1.jpg \n 173 KB \n\n Przedstawiciele-Shibaura-Institute-of-Technology-Konsulami-Honorowymi-AGH_2.jpg \n 165 KB", "metadata": {"url": "http://www.agh.edu.pl/aktualnosci/info/article/przedstawiciele-shibaura-institute-of-technology-konsulami-honorowymi-agh/", "title": "Przedstawiciele Shibaura Institute of Technology Konsulami Honorowymi AGH-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "a84ea3a462d92a8f710127f4fee23431", "word_count": 333, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}