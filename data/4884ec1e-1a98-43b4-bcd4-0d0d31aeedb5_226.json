{"content": "# \u015amieci posortowane i problem z g\u0142owy? \u2013 AGH NAUKA spotkania (nr 30)-- Serwis Akademii G\u00f3rniczo-Hutniczej \n\nURL: https://agh.edu.pl/nauka/artykuly/detail-1/smieci-posortowane-i-problem-z-glowy-agh-nauka-spotkania-nr-30\nCrawled: 2025-03-19 21:12:18\n\n\u015amieci posortowane i problem z g\u0142owy? \u2013 AGH NAUKA spotkania (nr 30) \n\n 10/12/2024 \n\nZewsz\u0105d docieraj\u0105 do nas alarmuj\u0105ce informacje o plastiku, kt\u00f3ry zanieczyszcza ju\u017c nie tylko gleby i wody, ale nawet cia\u0142a zamieszkuj\u0105cych Ziemi\u0119 organizm\u00f3w. Ogromn\u0105 cz\u0119\u015b\u0107 problematycznych odpad\u00f3w stanowi\u0105 opakowania. \u015awiatowi liderzy g\u0142owi\u0105 si\u0119, jak rozwi\u0105za\u0107 ten plastikowy problem, ale jak dot\u0105d nie mog\u0105 doj\u015b\u0107 do porozumienia \u2013 jedni naciskaj\u0105 na ograniczenie produkcji, drudzy wol\u0105 ograniczy\u0107 si\u0119 jedynie do recyklingu. Podczas najbli\u017cszego spotkania skupimy si\u0119 tym ostatnim, przedstawiaj\u0105c zar\u00f3wno koncepcje systemowych rozwi\u0105za\u0144 prowadz\u0105cych do zwi\u0119kszenia wolumenu wt\u00f3rnego u\u017cycia odpad\u00f3w, jak te\u017c poznamy techniczne mo\u017cliwo\u015bci i ograniczenia w zakresie przetw\u00f3rstwa tworzyw sztucznych. Zapraszamy 19 grudnia, o godz. 18.00, do bud U-2 (sala audytoryjna, ul. Reymonta 7) oraz online na kanale YouTube AGH.\n\nProgram wydarzenia:\n\n18.00-18.30 \u2013 mgr. in\u017c. Agnieszka Czaplicka Kotas, \u201eJak da\u0107 drugie \u017cycie opakowaniom? Strategie i praktyki\u201d\n 18.30-18.45 \u2013 pytania do wyk\u0142adu\n 18.45-19.15 \u2013 prof. dr hab. in\u017c. Jadwiga Laska, \u201eRecykling odpad\u00f3w z tworzyw polimerowych\u201d\n 19.15-19.30 \u2013 pytania do wyk\u0142adu\n\nProwadzenie: dr in\u017c. Pawe\u0142 Janowski\n\nJak da\u0107 drugie \u017cycie opakowaniom? Strategie i praktyki\n\nJednym z g\u0142\u00f3wnych obszar\u00f3w zastosowa\u0144 tworzyw sztucznych jest przemys\u0142 opakowaniowy. Obecne praktyki zarz\u0105dzania cyklem \u017cycia produkt\u00f3w nadal opieraj\u0105 si\u0119 na modelu gospodarki linearnej, co prowadzi do wzrostu produkcji, zwi\u0119kszonego zu\u017cycia materia\u0142\u00f3w oraz wzrostu ilo\u015bci odpad\u00f3w. Do tej pory jedynie 14% opakowa\u0144 z tworzyw sztucznych zosta\u0142o poddanych recyklingowi, co wskazuje na piln\u0105 potrzeb\u0119 transformacji sektora w kierunku gospodarki o obiegu zamkni\u0119tym na poziomie lokalnym, regionalnym, krajowym i mi\u0119dzynarodowym. Wprowadzane dzia\u0142ania legislacyjne koncentruj\u0105 si\u0119 przede wszystkim na ustanawianiu obowi\u0105zkowych wska\u017anik\u00f3w recyklingu i ponownego u\u017cycia, rozszerzonej odpowiedzialno\u015bci producent\u00f3w oraz promowaniu zasad ekoprojektowania. Celem wyk\u0142adu jest om\u00f3wienie bie\u017c\u0105cych dzia\u0142a\u0144 i praktyk, jak r\u00f3wnie\u017c planowanych strategii, kt\u00f3re maj\u0105 na celu wyd\u0142u\u017cenie cyklu \u017cycia opakowa\u0144, przy jednoczesnym ograniczeniu ilo\u015bci odpad\u00f3w z tworzyw sztucznych.\n\nMgr in\u017c. Agnieszka Czaplicka-Kotas\n\nSpecjalistka z zakresu gospodarki o obiegu zamkni\u0119tego. Posiada wieloletnie do\u015bwiadczenie w realizacji projekt\u00f3w krajowych (NCBiR) oraz mi\u0119dzynarodowych (H2020, Interreg, NAWA, Erasmus+). Do\u015bwiadczenie zdobywa\u0142a poprzez wypracowywanie efektywnych mechanizm\u00f3w zarz\u0105dzania we wsp\u00f3\u0142pracy z sieciami krajowymi, mi\u0119dzynarodowymi oraz przedsi\u0119biorstwami. Wyk\u0142adowca akademicki w dziedzinach przedsi\u0119biorczo\u015bci i innowacji oraz zarz\u0105dzania \u015brodowiskiem. Absolwentka studi\u00f3w doktoranckich w dyscyplinie nauki o zarz\u0105dzaniu i jako\u015bci, studi\u00f3w magisterskich z zakresu \nZarz\u0105dzania i In\u017cynierii Produkcji na Akademii G\u00f3rniczo-Hutniczej w Krakowie\n oraz studi\u00f3w podyplomowych mened\u017cerskich opartych na strukturze programu MBA w Szkole G\u0142\u00f3wnej Handlowej w Warszawie.\n\nRecykling odpad\u00f3w z tworzyw polimerowych\n\nPolimery to materia\u0142y lekkie, \u0142atwe w formowaniu, \u0142atwe w barwieniu, naturalnie g\u0142adkie i przyjemne w dotyku. Dzi\u0119ki tym cechom od wielu dziesi\u0119cioleci s\u0105 powszechnie wykorzystywane do produkcji wszelkich opakowa\u0144.\n\nObecnie w wi\u0119kszo\u015bci kraj\u00f3w wysokorozwini\u0119tych odpady z tworzyw polimerowych s\u0105 gromadzone, segregowane i na r\u00f3\u017cne sposoby zawracane do obiegu materia\u0142owego, czyli s\u0105 poddawane recyklingowi. Najprostsz\u0105 metod\u0105 recyklingu jest powt\u00f3rne wykorzystanie, np. zmielone zu\u017cyte opony mo\u017cna wykorzysta\u0107 jako dodatek poprawiaj\u0105cy przyczepno\u015b\u0107 nawierzchni asfaltowej i obni\u017caj\u0105cy ha\u0142as motoryzacyjny. Z niekt\u00f3rych odpad\u00f3w odzyskuje si\u0119 surowce u\u017cyte do produkcji danego polimeru, np. PET. Jeszcze inne poddaje si\u0119 spalaniu w \u015bci\u015ble okre\u015blonych warunkach, co pozwala na odzysk energii.\n\nZagospodarowanie odpad\u00f3w polimerowych nie jest proste, st\u0105d od pocz\u0105tku XXI w. prowadzone s\u0105 intensywne prace badawcze nad mo\u017cliwo\u015bci\u0105 produkcji polimer\u00f3w biodegradowalnych, kt\u00f3re mo\u017cna by kompostowa\u0107.\n\nProf. dr hab. in\u017c. Jadwiga Laska\n\nJest pracownikiem naukowo-dydaktycznym w \nKatedrze Biomateria\u0142\u00f3w i Kompozyt\u00f3w\n\nWydzia\u0142u In\u017cynierii Materia\u0142owej i Ceramiki AGH\n. Jej zainteresowania naukowe to materia\u0142y i biomateria\u0142y polimerowe, biopolimery, polimery biodegradowalne, metody bada\u0144 polimer\u00f3w, przetw\u00f3rstwo polimer\u00f3w, badania materia\u0142\u00f3w polimerowych do zastosowa\u0144 w medycynie, implanty polimerowe wspomagaj\u0105ce regeneracj\u0119 nerw\u00f3w, samonaprawialne materia\u0142y polimerowe. Jest autork\u0105 152 publikacji naukowych w czasopismach o zasi\u0119gu mi\u0119dzynarodowym, rozdzia\u0142\u00f3w w 5 monografiach, 139 komunikat\u00f3w konferencyjnych na konferencjach mi\u0119dzynarodowych oraz wielu projekt\u00f3w badawczych.\n\nPowr\u00f3t", "metadata": {"url": "https://agh.edu.pl/nauka/artykuly/detail-1/smieci-posortowane-i-problem-z-glowy-agh-nauka-spotkania-nr-30", "title": "\u015amieci posortowane i problem z g\u0142owy? \u2013 AGH NAUKA spotkania (nr 30)-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "bf64c538ea2d06c03fa3172c2738c98a", "word_count": 589, "headings": [{"level": 1, "text": "\u015amieci posortowane i problem z g\u0142owy? \u2013 AGH NAUKA spotkania (nr 30)"}, {"level": 2, "text": "Program wydarzenia:"}, {"level": 2, "text": "Jak da\u0107 drugie \u017cycie opakowaniom? Strategie i praktyki"}, {"level": 3, "text": "Mgr in\u017c. Agnieszka Czaplicka-Kotas"}, {"level": 2, "text": "Recykling odpad\u00f3w z tworzyw polimerowych"}, {"level": 3, "text": "Prof. dr hab. in\u017c. Jadwiga Laska"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}