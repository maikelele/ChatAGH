{"content": "#  Rada programowa -- Serwis Akademii G\u00f3rniczo-Hutniczej \n\nURL: https://agh.edu.pl/nauka/spotkania/rada-programowa\nCrawled: 2025-03-19 21:12:16\n\nSkip to content \u2193\n\n Rada programowa \n\nProf. dr hab. in\u017c. Tomasz Bajda\n\nProf. Tomasz Bajda pracuje na \nWydziale Geologii, Geofizyki i Ochrony \u015arodowiska\n, gdzie jest Prodziekanem ds. Wsp\u00f3\u0142pracy i\u00a0Nauki. Zajmuje si\u0119 badaniami nad zastosowaniem materia\u0142\u00f3w geologicznych (ska\u0142, minera\u0142\u00f3w) w\u00a0praktyce przemys\u0142owej, a\u00a0tak\u017ce w\u00a0in\u017cynierii i\u00a0ochronie \u015brodowiska. Jego zainteresowania naukowe dotycz\u0105 tu przede wszystkim wykorzystania odpad\u00f3w przemys\u0142owych do wytworzenia nowych pe\u0142nowarto\u015bciowych produkt\u00f3w. Zajmuje si\u0119 rekultywacj\u0105 teren\u00f3w zdegradowanych przy u\u017cyciu mineralnych materia\u0142\u00f3w funkcjonalizowanych, czyli zmodyfikowanych w\u00a0taki spos\u00f3b, aby dopasowa\u0107 ich w\u0142a\u015bciwo\u015bci do danego zastosowania. Wyb\u00f3r takiej problematyki badawczej ma swoje uzasadnienie \u2013 innowacyjne technologie oparte na geomateria\u0142ach s\u0105 szans\u0105 na rozw\u00f3j gospodarczy kraju, wzrost konkurencyjno\u015bci polskiego przemys\u0142u na rynkach \u015bwiatowych oraz popraw\u0119 stanu \u015brodowiska naturalnego.\n\nDzia\u0142alno\u015b\u0107 naukow\u0105 prof. Tomasz Bajda dope\u0142nia dzia\u0142alno\u015bci\u0105 popularyzacyjn\u0105. Jako Pe\u0142nomocnik Rektora AGH organizowa\u0142 w\u00a0latach 2017-2019 pokazy i\u00a0prezentacje na Pikniku Nauki w\u00a0Warszawie. By\u0142 autorem publikacji popularno-naukowych w\u00a0czasopismach \u201eExpress Przemys\u0142owy\u201d, \u201ePrzegl\u0105d Komunalny\u201d oraz na portalach internetowych. Problematyk\u0119 wykorzystania geomateria\u0142\u00f3w w\u00a0in\u017cynierii \u015brodowiska upowszechnia\u0142 w\u00a0wywiadach dla Polskiego Radia, w\u00a0kt\u00f3rych dzieli\u0142 si\u0119 z\u00a0s\u0142uchaczami wynikami bada\u0144 naukowych. Popularyzacja wiedzy to dla niego nade wszystko przekazywanie zdobyczy nauki w\u00a0spos\u00f3b zrozumia\u0142y dla ka\u017cdego i\u00a0pokazywanie jej praktycznego prze\u0142o\u017cenia na nasze \u017cycie. Bardzo wa\u017cne jest dla niego dzielenie si\u0119 tym, czego dowiedzia\u0142 si\u0119 od swoich nauczycieli i\u00a0co da\u0142a mu praca badawcza, a\u00a0zarazem propagowanie wiarygodnych \u017ar\u00f3de\u0142 wiedzy naukowej.\n\nDr Krzysztof M. Maj\n\nDr Krzysztof M. Maj jest groznawc\u0105, akredytowanym tutorem akademickim i adiunktem w \nKatedrze Technologii Informacyjnych i Medi\u00f3w\n na \nWydziale Humanistycznym AGH\n. Jest autorem dw\u00f3ch ksi\u0105\u017cek z zakresu teorii narracji \u015bwiatotw\u00f3rczych: \u201eAllotopie. Topografia \u015bwiat\u00f3w fikcjonalnych\u201d (2015) oraz \u201e\u015awiatotw\u00f3rstwo w fantastyce. Od przedstawienia do zamieszkiwania\u201d (2019). Jego zainteresowania naukowe koncentruj\u0105 si\u0119 na przeci\u0119ciu bada\u0144 nad sposobami projektowania \u015bwiat\u00f3w w grach wideo oraz studiami nad narracjami fantasy i science fiction z wykorzystaniem kognitywnej i transmedialnej teorii narracji. Gor\u0105cy zwolennik kszta\u0142cenia indywidualnego i niefasadowej reformy edukacji.\n\nNa AGH Krzysztof M. Maj wsp\u00f3\u0142prowadzi nagradzany podcast \n\u201eBunkier Nauki\u201d\n na YouTube, popularyzuj\u0105cy zar\u00f3wno badania w\u0142asne pracownik\u00f3w naszej Uczelni, jak r\u00f3wnie\u017c dzia\u0142alno\u015b\u0107 funkcjonuj\u0105cych w internecie popularyzator\u00f3w nauki. W\u0142asn\u0105 dzia\u0142alno\u015b\u0107 popularyzacyjn\u0105 dr Maj realizuje przede wszystkim w ramach autorskiego \nkana\u0142u na YouTubie\n, gdzie zamieszcza zar\u00f3wno k\u0105\u015bliwe komentarze dotycz\u0105ce stanu edukacji i kultury w Polsce w ramach podcastu \u201eDla ka\u017cdego co\u015b przykrego\u201d, jak r\u00f3wnie\u017c recenzje film\u00f3w i seriali reprezentuj\u0105cych r\u00f3\u017cne nurty fantastyki oraz vlogi (przewodnik po kanale: \ntutaj\n). Od trzech lat r\u00f3wnie\u017c regularnie streamuje (2-3 razy w tygodniu), realizuj\u0105c si\u0119 zar\u00f3wno w streamingu gier wideo, wpierw ogrywanych na kanale, a potem opracowywanych naukowo, jak r\u00f3wnie\u017c w obszarze rozwoju osobistego czy piel\u0119gnowania zainteresowa\u0144.\n\nDr in\u017c. Pawe\u0142 Janowski\n\nDr Pawe\u0142 Janowski jest fizykiem j\u0105drowym pracuj\u0105cym na \nWydziale Fizyki i Informatyki Stosowanej\n, na kt\u00f3rym jako adiunkt dydaktyczny kieruje obecnie \nPracowni\u0105 Demonstracji Fizycznych\n. Naukowo zajmowa\u0142 si\u0119 promieniotw\u00f3rczo\u015bci\u0105 w\u00a0\u015brodowisku. Jego dzia\u0142alno\u015b\u0107 badawcza, prowadzona w\u00a0IFJ PAN, dotyczy\u0142a pomiar\u00f3w st\u0119\u017cenia promieniotw\u00f3rczego jodu i\u00a0cezu w\u00a0powietrzu po wybuchach j\u0105drowych i\u00a0awariach reaktor\u00f3w. Tego typu substancje i\u00a0ich zastosowania interesowa\u0142y go od zawsze, prowadz\u0105c go w\u00a0ko\u0144cu na studia z\u00a0fizyki. Dzi\u015b jednym z\u00a0jego cel\u00f3w \u017cyciowych jest z\u00a0kolei uprzyst\u0119pnianie wiedzy o\u00a0promieniotw\u00f3rczo\u015bci.\n\nOsi\u0105gni\u0119cia dr. Paw\u0142a Janowskiego w\u00a0dziedzinie upowszechniania nauki s\u0105 znaczne, co potwierdzaj\u0105 otrzymane wyr\u00f3\u017cnienia \u2013 Medal Ernsta za Popularyzacj\u0119 Fizyki, Nagroda im. Prof. Takli\u0144skiego czy zakwalifikowanie do fina\u0142u konkursu Popularyzator Nauki PAP. Jego dzia\u0142alno\u015b\u0107 popularyzatorska obejmuje na przyk\u0142ad wyk\u0142ady naje\u017cone demonstracjami oraz do\u015bwiadczeniami, kt\u00f3re prowadzi dla wszystkich: od przedszkola po Uniwersytet Trzeciego Wieku. Udziela r\u00f3wnie\u017c wywiad\u00f3w do radia, kr\u0119ci filmy i\u00a0projektuje wystawy interaktywne w\u00a0Muzeum AGH. Szczeg\u00f3lne miejsce zajmuje w\u00a0nich zawsze fizyka j\u0105drowa, kt\u00f3r\u0105 przybli\u017ca swoj\u0105 walizk\u0105 atomow\u0105 \u2013 jej wyposa\u017cenie nieraz zadziwia s\u0142uchaczy. Wed\u0142ug niego stuletni model szko\u0142y zniech\u0119ca do odkrywania praw przyrody. Wyk\u0142ady popularne mog\u0105 natomiast stanowi\u0107 odskoczni\u0119 od schematycznego programu, pokazuj\u0105c, \u017ce nauka nie jest trudnym przedmiotem w\u00a0szkole, lecz wydzieraniem \u015bwiatu jego tajemnic i\u00a0wykorzystywaniem ich w\u00a0\u017cyciu. Co wi\u0119cej, opr\u00f3cz fascynacji otaczaj\u0105cym \u015bwiatem, mog\u0105 te\u017c da\u0107 s\u0142uchaczom pewien zaczyn wiedzy, za pomoc\u0105 kt\u00f3rej sami porw\u0105 innych do rozwijania pasji w\u00a0owym kierunku.\n\nMgr in\u017c. Barbara Jezierska\n\nBarbara Jezierska jest absolwentk\u0105\u00a0\nWydzia\u0142u In\u017cynierii Materia\u0142owej i Ceramiki\n\u00a0i studi\u00f3w podyplomowych na\u00a0\nWydziale Zarz\u0105dzania\n. Na Akademii G\u00f3rniczo-Hutniczej w Krakowie pe\u0142ni funkcj\u0119 dyrektora\u00a0\nCentrum Komunikacji i Marketingu\n, kt\u00f3re koordynuje projekt \u201eAGH NAUKA spotkania\u201d. By\u0142a pomys\u0142odawczyni\u0105 r\u00f3\u017cnorodnych inicjatyw, maj\u0105cych na celu upowszechnianie wiedzy i popularyzacj\u0119 nauki. Poza promocj\u0105 uniwersytetu, o kt\u00f3r\u0105 troszczy si\u0119 zawodowo od lat, wa\u017cne jest dla niej zaanga\u017cowanie uczelni w \u017cycie spo\u0142eczne. Ma przed sob\u0105 wizj\u0119 nowoczesnej akademii, b\u0119d\u0105cej z jednej strony mi\u0119dzynarodowym o\u015brodkiem naukowym, a z drugiej strony instytucj\u0105 otwart\u0105 na wyzwania zmieniaj\u0105cego si\u0119 \u015bwiata. Za szczeg\u00f3lnie wa\u017cne uwa\u017ca przy tym stworzenie wsp\u00f3lnej platformy komunikacji pomi\u0119dzy uniwersytetem a otoczeniem, kt\u00f3ra by\u0142aby miejscem rozmowy, a tak\u017ce tw\u00f3rczej wymiany my\u015bli. To w\u0142a\u015bnie wed\u0142ug niej stanowi cel nowego projektu, polegaj\u0105cego na spotkaniach pracownik\u00f3w naukowych z osobami ciekawymi \u015bwiata i bada\u0144 prowadzonych na AGH. Jako entuzjastka nowych technologii, do\u015bwiadczona w dziedzinie marketingu oraz organizacji wydarze\u0144, podkre\u015bla r\u00f3wnie\u017c znaczenie wielokana\u0142owego upowszechniania wiedzy, krytycznego my\u015blenia czy metody naukowej. Dlatego cieszy si\u0119, \u017ce b\u0119dzie mog\u0142a wr\u00f3ci\u0107 do ciekawych spotka\u0144 z naukowcami poprzez nagrania, kt\u00f3re zostan\u0105 udost\u0119pnione na kanale jej uczelni.\n\nStopka\n\nW\u0142adze\n\nWydzia\u0142y, szko\u0142a doktorska, jednostki\n\nFakty i liczby\n\nHistoria i tradycja\n\nOferta badawcza\n\nOferta dla biznesu\n\nSpo\u0142eczna odpowiedzialno\u015b\u0107\n\nStudia\n\nKierunki studi\u00f3w\n\nStudia podyplomowe\n\nKursy i szkolenia\n\nOpen AGH \u2013 Otwarte Zasoby Edukacyjne\n\nBaza Danych o Autorach i Publikacjach AGH\n\nBiuletyn Informacji Publicznej\n\nZam\u00f3wienia publiczne\n\nFinansowanie z bud\u017cetu pa\u0144stwa\n\nOferty pracy\n\nDla medi\u00f3w\n\nPatronaty\n\nSklep Internetowy AGH\n\nKontakt\n\nSpis pracownik\u00f3w\n\nOchrona danych osobowych\n\nR\u00f3wno\u015b\u0107 w AGH\n\nDeklaracja dost\u0119pno\u015bci\n\nCyberbezpiecze\u0144stwo\n\nPoczta AGH\n\nMapa strony\n\nBack", "metadata": {"url": "https://agh.edu.pl/nauka/spotkania/rada-programowa", "title": " Rada programowa -- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "2f3b2e77182d5f8d53c7137c7b53b3f0", "word_count": 919, "headings": [{"level": 1, "text": "Rada programowa"}, {"level": 4, "text": "Prof. dr hab. in\u017c. Tomasz Bajda"}, {"level": 4, "text": "Dr Krzysztof M. Maj"}, {"level": 4, "text": "Dr in\u017c. Pawe\u0142 Janowski"}, {"level": 4, "text": "Mgr in\u017c. Barbara Jezierska"}, {"level": 2, "text": "Stopka"}]}}