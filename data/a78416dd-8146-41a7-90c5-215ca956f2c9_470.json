{"content": "# Badaczki i badacze z AGH uhonorowani Nagrod\u0105 Ministra Nauki i Szkolnictwa Wy\u017cszego-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/badaczki-i-badacze-z-agh-uhonorowani-nagroda-ministra-nauki-i-szkolnictwa-wyzszego\nCrawled: 2025-03-19 21:14:52\n\nfot. Miko\u0142aj Kuras; \u017ar\u00f3d\u0142o portal.umk.pl \n\n Badaczki i badacze z AGH uhonorowani Nagrod\u0105 Ministra Nauki i Szkolnictwa Wy\u017cszego \n\n 24/02/2025 \n\n nagrody \n\n Podczas Gali Nauki Polskiej, kt\u00f3ra odby\u0142a si\u0119 w Dniu Nauki Polskiej na Uniwersytecie Miko\u0142aja Kopernika w Toruniu, wr\u0119czono Nagrody Ministra Nauki i Szkolnictwa Wy\u017cszego. Nagrod\u0119 za ca\u0142okszta\u0142t dorobku otrzyma\u0142 prof. dr hab. Czes\u0142aw Kapusta z Wydzia\u0142u Fizyki i Informatyki Stosowanej (nauki \u015bcis\u0142e i przyrodnicze). Zespo\u0142owi naukowemu kierowanemu przez prof. dr. hab. in\u017c. Krzysztofa Wojciechowskiego z Wydzia\u0142u In\u017cynierii Materia\u0142owej i Ceramiki przyznano nagrod\u0119 za znacz\u0105ce osi\u0105gni\u0119cia w zakresie dzia\u0142alno\u015bci naukowej (nauki in\u017cynieryjno-techniczne). \n\nProf. dr hab. Czes\u0142aw Kapusta \njest absolwentem UJ, doktorat obroni\u0142 w IFJ PAN, a habilitacj\u0119 i tytu\u0142 profesorski uzyska\u0142 w AGH. Jego dzia\u0142alno\u015b\u0107 naukowa mie\u015bci si\u0119 w zakresie eksperymentalnej fizyki materia\u0142owej, a g\u0142\u00f3wne osi\u0105gni\u0119cia, to:\n\ndo\u015bwiadczalne okre\u015blenie wk\u0142adu pierwiastk\u00f3w sk\u0142adowych do anizotropii magnetycznej materia\u0142\u00f3w na magnesy trwa\u0142e typu Nd-Fe-B i Nd-Co-B oraz wp\u0142ywu lekkich pierwiastk\u00f3w mi\u0119dzyw\u0119z\u0142owych na anizotropowe w\u0142a\u015bciwo\u015bci magnes\u00f3w typu Sm-Fe,\n\nokre\u015blenie mikroskopowego mechanizmu zjawiska kolosalnego magnetooporu i przej\u015bcia izolator-metal w z\u0142o\u017conych tlenkach manganu,\n\nzbadanie dynamiki nanocz\u0105stek magnetycznych tlenk\u00f3w \u017celaza i okre\u015blenie mo\u017cliwo\u015bci wykorzystania ich w\u0142a\u015bciwo\u015bci do zastosowa\u0144 biomedycznych w teranostyce oraz w mikro- i nanoreaktorach chemicznych.\n\nPublikacje, w liczbie 219 wg bazy Scopus, w tym wydane m.in. w presti\u017cowych \u201eActa Materialia\u201d, \u201ePhysical Review Letters\u201d i \u201eNature Communications\u201d, pokrywaj\u0105 \u0142\u0105cznie 46 kategorii tematycznych Web of Science: od fizyki, przez nauk\u0119 o materia\u0142ach i in\u017cynieri\u0119 materia\u0142ow\u0105, nanotechnologi\u0119, metalurgi\u0119, elektronik\u0119, do chemii, biochemii i biologii molekularnej czy in\u017cynierii \u015brodowiska. Cytowane by\u0142y ponad 3000 razy (ponad 2700 razy bez autocytowa\u0144) w czasopismach pokrywaj\u0105cych 102 kategorie Web of Science, a indeks Hirscha wynosi 32. Jest wsp\u00f3\u0142autorem rozdzia\u0142\u00f3w w wydawnictwach ksi\u0105\u017ckowych NATO Advanced Study Institute Series, Kluwer, Dordrecht i Handbook of Magnetic Materials, Elsevier. Wyniki bada\u0144 przedstawia\u0142 w ponad 200 prezentacjach na konferencjach, warsztatach i szko\u0142ach zagranicznych i krajowych, w tym w kilkunastu wyk\u0142adach zaproszonych, m.in. w NATO Advanced Study Institute.\n\nProfesor by\u0142 kierownikiem polskiego zespo\u0142u uczestnicz\u0105cego w projektach EU (5FP SCOOTMO, HPRN-CT2002 00293, 6FP STREP-027827, MUNDIS), kierownikiem trzech grant\u00f3w krajowych oraz zespo\u0142u projektowego w ramach grantu EU Beyond UNIVERSEH, a tak\u017ce kierowa\u0142 zespo\u0142em AGH w grancie NCN OPUS 20.\n\nW AGH by\u0142 aktywnym dydaktykiem \u2013 opr\u00f3cz zaj\u0119\u0107 w ramach fizyki og\u00f3lnej prowadzi\u0142 autorskie bloki tematyczne z zakresu nowoczesnych materia\u0142\u00f3w i metod pomiarowych, w tym materia\u0142\u00f3w nanocz\u0105stkowych dla biomedycyny oraz zaj\u0119cia z NMR dla In\u017cynierii Biomedycznej, a tak\u017ce z metod synchrotronowych w NCPS SOLARIS. Zorganizowa\u0142 studenckie Laboratorium Fizyki Cia\u0142a Sta\u0142ego i Nowoczesnych Metod Pomiarowych AGH.\n\nZainicjowa\u0142 wsp\u00f3\u0142prac\u0119 AGH z Hiszpani\u0105 (Uniwersytet w Saragossie) w ramach programu ERASMUS oraz doprowadzi\u0142 do podpisania um\u00f3w i rozwini\u0119cia bardzo owocnej wymiany os\u00f3b studiuj\u0105cych i pracuj\u0105cych. Prowadzi\u0142 tak\u017ce dzia\u0142alno\u015b\u0107 popularnonaukow\u0105, prezentuj\u0105c wyk\u0142ady dotycz\u0105ce fizyki d\u017awi\u0119k\u00f3w \u2013 ludzkiego g\u0142osu i instrument\u00f3w muzycznych.\n\nBy\u0142 opiekunem ok. 100 prac magisterskich i in\u017cynierskich, oraz promotorem 19 rozpraw doktorskich, w tym dw\u00f3ch polsko-japo\u0144skich (AGH \u2013 Uniwersytet Shibaura w Tokio), dw\u00f3ch polsko-czeskich (AGH \u2013 Uniwersytet Karola w Pradze), dw\u00f3ch polsko-hiszpa\u0144skich (AGH \u2013 Uniwersytet w Saragossie), dw\u00f3ch zrealizowanych we wsp\u00f3\u0142pracy z Instytutem EMPA w Szwajcarii i jednego we wsp\u00f3\u0142pracy z ABB.\n\nW dorobku organizacyjnym ma przeprowadzenie kilku du\u017cych przedsi\u0119wzi\u0119\u0107, jak np. doposa\u017cenie aparaturowe uczelni krakowskich, remont laboratori\u00f3w w AGH.\u00a0\n\nInicjator i koordynator ds. infrastruktury B+R projektu POIG na utworzenie Akademickiego Centrum Materia\u0142\u00f3w i Nanotechnologii AGH.\n\nKierowa\u0142 zespo\u0142ami bior\u0105cymi udzia\u0142 w realizacjach nast\u0119puj\u0105cych bada\u0144 aplikacyjnych:\n\nokre\u015blenie mo\u017cliwo\u015bci i sposobu podwy\u017cszenia przewodnictwa cieplnego w materia\u0142ach kompozytowych na izolacje elektryczne w urz\u0105dzeniach elektrotechnicznych \u2013 wsp\u00f3\u0142praca z ABB Krak\u00f3w (2010\u20132020); publikacje, zrealizowana rozprawa doktorska i wyniki wykorzystane w skali mi\u0119dzynarodowej przez ABB,\n\nokre\u015blenie sposobu poprawy wy\u017carzalno\u015bci miedzi elektrolitycznej \u2013 wsp\u00f3\u0142praca z KGHM Polska Mied\u017a SA\u00a0(2015\u20132017); wyniki wykorzystane przez KGHM.\n\nJest wsp\u00f3\u0142autorem patentu PL 419607 \u201eSpos\u00f3b wytwarzania transparentnej warstwy siarczk\u00f3w metali na pod\u0142o\u017cu szklanym\u201d oraz mi\u0119dzynarodowego zg\u0142oszenia patentowego PCT/EP2023/072350 \u2013 \u201eMagnetic polymer nanocapsules suitable for use in therapy, especially in anti-cancer therapy\u201d.\n\nBy\u0142 cz\u0142onkiem Senatu AGH oraz kierownikiem Zak\u0142adu Fizyki Cia\u0142a Sta\u0142ego i Katedry Fizyki Cia\u0142a Sta\u0142ego. Obecnie jest kierownikiem Zespo\u0142u Materia\u0142\u00f3w Magnetycznych Litych i Nanomateria\u0142\u00f3w w Katedrze Fizyki Cia\u0142a Sta\u0142ego.\n\nJest cz\u0142onkiem Polskiego Towarzystwa Fizycznego (w Zarz\u0105dzie Oddzia\u0142u Krakowskiego 2008\u20132014), Europejskiego Towarzystwa Fizycznego (w Condensed Matter Division Board 2005\u20132012), Societas Humboldtiana Polonorum (przewodnicz\u0105cy Oddzia\u0142u Krakowsko-Katowickiego 2005\u20132008). W latach 1990\u20131991 by\u0142 stypendyst\u0105 Fundacji Humboldta na Uniwersytecie w Bochum, w latach 1995\u20131996 stypendyst\u0105 Fundacji Leverhulme Trust na Uniwersytecie w St. Andrews, Wielka Brytania, a w latach 1993\u20131995 i 1997\u20132005 wielokrotnym stypendyst\u0105 EPSRC na tym Uniwersytecie.\n\nUzyska\u0142 Nagrod\u0119 Ministra III stopnia za osi\u0105gni\u0119cia w pracy naukowej, Nagrody Rektora AGH za dzia\u0142alno\u015b\u0107 naukowo-badawcz\u0105 (ponad 20-krotnie), Nagrod\u0119 Rektora AGH za dzia\u0142alno\u015b\u0107 organizacyjn\u0105 (trzykrotnie), Honorary Professor, University of St. Andrews, Wielka Brytania (2000 r.).\n\nProf. dr hab. Czes\u0142aw Kapusta zosta\u0142 uhonorowany Orderem Odrodzenia Polski, Krzy\u017cem Kawalerskim Orderu Odrodzenia Polski, Krzy\u017cem Zas\u0142ugi I stopnia \u2013 Z\u0142oty Krzy\u017c Zas\u0142ugi, Medalem Komisji Edukacji Narodowej.\n\n***\n\nNagroda za znacz\u0105ce osi\u0105gni\u0119cia w zakresie dzia\u0142alno\u015bci naukowej dla zespo\u0142u w sk\u0142adzie: prof. dr hab. in\u017c. Krzysztof Wojciechowski, dr in\u017c. Taras Parashchuk, dr in\u017c. Karolina Zazakowny, dr in\u017c. Artur Kosonowski, dr Oleksandr Cherniushok, dr Ryszard Mania, dr in\u017c. Micha\u0142 Musia\u0142, dr in\u017c. Marcin Borcuch, mgr in\u017c. Adrianna Lis, mgr in\u017c. Maja Sajdak, mgr Mykola Maksymuk (nauki in\u017cynieryjno-techniczne)\n\nZesp\u00f3\u0142 kierowany przez prof. dr hab. in\u017c. Krzysztofa Wojciechowskiego z Laboratorium Bada\u0144 Termoelektrycznych na Wydziale In\u017cynierii Materia\u0142owej i Ceramiki zosta\u0142 doceniony za opracowanie nowatorskich w skali \u015bwiatowej technologii wytwarzania materia\u0142\u00f3w oraz modu\u0142\u00f3w termoelektrycznych do konwersji ciep\u0142a niskoparametrycznego.\n\nPodstaw\u0105 uzyskanego osi\u0105gni\u0119cia naukowego s\u0105 zako\u0144czone w 2022 r. dwa presti\u017cowe projekty, kt\u00f3rymi prof. Krzysztof Wojciechowski kierowa\u0142:\n\n\u201eNew approach for development of efficient materials for direct conversion of heat into electricity\u201d, finansowany przez Fundacj\u0119 na rzecz Nauki Polskiej, 2018\u20132022 (TEAM-TECH/2016\u20132/14)\n\n\u201eOpracowanie technologii wytwarzania nowego typu modu\u0142\u00f3w termoelektrycznych do konwersji niskoparametrycznego ciep\u0142a odpadowego na energi\u0119 elektryczn\u0105\u201d, finansowany przez NCBiR, 2019\u20132022 (TECHMATSTRATEG2/408569/5/NCBR/2019).\n\nW wyniku realizacji prac projektowych potwierdzono teoretycznie i eksperymentalnie poprawno\u015b\u0107 przyj\u0119tych innowacyjnych koncepcji badawczych. Otrzymane nowe materia\u0142y termoelektryczne posiadaj\u0105 sprawno\u015b\u0107 konwersji ciep\u0142a na energi\u0119 elektryczn\u0105 si\u0119gaj\u0105c\u0105 17%, co jest obecnie jedn\u0105 z najwy\u017cszych warto\u015bci raportowanych na \u015bwiecie.\n\nOpracowana w AGH technologia pozwala na wytwarzanie konwerter\u00f3w termoelektrycznych o wysokiej g\u0119sto\u015bci mocy rz\u0119du 3.2 kW/m\n2\n, przy kosztach materia\u0142owych por\u00f3wnywalnych z kosztami wytwarzania element\u00f3w fotowoltaicznych o podobnych rozmiarach.\n\nPrace nad realizacj\u0105 obu projekt\u00f3w przynios\u0142y dodatkowe rezultaty, m.in.:\n\n29 publikacji w presti\u017cowych czasopismach naukowych z listy JCR;\n\nosiem zg\u0142osze\u0144 patentowych oraz patent\u00f3w polskich i europejskich;\n\ncztery obronione rozprawy doktorskie oraz trzy w trakcie realizacji zwi\u0105zane z realizacj\u0105 tematyk projekt\u00f3w;\n\nwsp\u00f3\u0142praca projektowa B+R z pi\u0119cioma przedsi\u0119biorstwami\n\nprzyznany nowy projekt mi\u0119dzynarodowy \u2013 MAITEG, WEAVE-UNISONO 2022/04/Y/ST5/00139 z German Aerospace Institute (DLR) oraz University of Duisburg-Essen (UDE);\n\ndwa kolejne projekty mi\u0119dzynarodowe: IMPRESS-U i M-ERANET (w trakcie oceny).\n\nZnacz\u0105ca cz\u0119\u015b\u0107 wynik\u00f3w bada\u0144 zosta\u0142a opatentowana lub te\u017c jest w trakcie procesu patentowego. Wyniki prac B+R obu projekt\u00f3w zosta\u0142y szeroko rozpropagowane zar\u00f3wno w czasopismach naukowych, na konferencjach mi\u0119dzynarodowych, w prasie jak i w mediach spo\u0142eczno\u015bciowych. Nawi\u0105zano kontakty z wieloma polskimi i zagranicznymi partnerami przemys\u0142owymi zainteresowanymi wdro\u017ceniem nowych, opracowanych przez zesp\u00f3\u0142 technologii termoelektrycznych.\n\n***\n\nW\u015br\u00f3d laureat\u00f3w Nagr\u00f3d Ministra Nauki i Szkolnictwa Wy\u017cszego znale\u017ali si\u0119 tak\u017ce dwaj naukowcy z innych o\u015brodk\u00f3w badawczych b\u0119d\u0105cy jednocze\u015bnie pracownikami Centrum Doskona\u0142o\u015bci Sztucznej Inteligencji AGH oraz Wydzia\u0142u Informatyki AGH. S\u0105 to: prof. dr hab. in\u017c. Leszek Rutkowski z Instytutu Bada\u0144 Systemowych PAN oraz prof. dr hab. in\u017c. Rafa\u0142 Scherer z Politechniki Cz\u0119stochowskiej.\n\n***\n\nW tym roku przyznano: 20 nagr\u00f3d za ca\u0142okszta\u0142t dorobku, 33 nagrody za znacz\u0105ce osi\u0105gni\u0119cia w zakresie dzia\u0142alno\u015bci naukowej, 4 nagrody za znacz\u0105ce osi\u0105gni\u0119cia w zakresie dzia\u0142alno\u015bci dydaktycznej, 6 nagr\u00f3d za znacz\u0105ce osi\u0105gni\u0119cia w zakresie dzia\u0142alno\u015bci wdro\u017ceniowej, 2 nagrody za znacz\u0105ce osi\u0105gni\u0119cia w zakresie organizacyjnej. W sumie wyr\u00f3\u017cnionych zosta\u0142o 150 os\u00f3b.\n\nPowr\u00f3t", "metadata": {"url": "https://agh.edu.pl/aktualnosci/detail/badaczki-i-badacze-z-agh-uhonorowani-nagroda-ministra-nauki-i-szkolnictwa-wyzszego", "title": "Badaczki i badacze z AGH uhonorowani Nagrod\u0105 Ministra Nauki i Szkolnictwa Wy\u017cszego-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "8ef5fe3e7240b7338e3f65181b3eaeff", "word_count": 1229, "headings": [{"level": 1, "text": "Badaczki i badacze z AGH uhonorowani Nagrod\u0105 Ministra Nauki i Szkolnictwa Wy\u017cszego"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}