{"content": "# Konferencja \"Nowe migracje, nowe narracje. Wsp\u00f3\u0142czesne do\u015bwiadczenie migracji: wzory-strategie-konteksty\" - Wydzia\u0142 Humanistyczny AGH\n\nURL: https://wh.agh.edu.pl/konferencja-nowe-migracje-nowe-narracje-wspolczesne-doswiadczenie-migracji-wzory-strategie-konteksty/\nCrawled: 2025-03-19 21:37:28\n\nKonferencje, Seminaria, Wyk\u0142ady\n\nKonferencja \u201eNowe migracje, nowe narracje. Wsp\u00f3\u0142czesne do\u015bwiadczenie migracji: wzory-strategie-konteksty\u201d\n\n                czwartek, 30 maja, 2024            \n\nEnglish Description of the Conference\n\nINTERDYSCYPLINARNA KONFERENCJA NAUKOWA\n\nNowe migracje, nowe narracje. Wsp\u00f3\u0142czesne do\u015bwiadczenie migracji: wzory-strategie-konteksty\n\n27-28 czerwca 2024\n, Krak\u00f3w\n\nCEL KONFERENCJI\n\nWiek XXI okre\u015blany jest przez badaczki i badaczy wiekiem migracji. Jako \u017ce procesy migracyjne uchodz\u0105 za jeden z najpot\u0119\u017cniejszych czynnik\u00f3w zmian spo\u0142ecznych, dyskusja nad tym fenomenem nie traci na aktualno\u015bci. Celem proponowanej konferencji jest poszerzenie zakresu teoretycznych i badawczych poszukiwa\u0144 dotycz\u0105cych tego zjawiska. Autorki projektu proponuj\u0105 wyj\u015b\u0107 poza tzw. badawczy \u201emainstream\u201d oraz dobrze ju\u017c ugruntowane i cz\u0119sto podejmowane w ramach studi\u00f3w migracyjnych tematy badawcze. W za\u0142o\u017ceniu Autorek konferencja ma s\u0142u\u017cy\u0107 refleksji nad nowymi znaczeniami i narracjami jakie sk\u0142adaj\u0105 si\u0119 na obraz tego czym s\u0105 migracje we wsp\u00f3\u0142czesnym \u015bwiecie i co mo\u017ce wchodzi\u0107 w zakres tego zjawiska. W podej\u015bciu tym proponujemy spojrze\u0107 na migracje szeroko, z r\u00f3\u017cnych perspektyw, obejmuj\u0105c tym terminem nie tylko tradycyjne sposoby jego ujmowania. Wyra\u017camy przekonanie, \u017ce konferencja b\u0119dzie s\u0142u\u017cy\u0107 nie tylko wymianie badawczych i teoretycznych do\u015bwiadcze\u0144, ale te\u017c \u017ce podj\u0119te w jej ramach tematy stanowi\u0107 b\u0119d\u0105 swoist\u0105 zapowied\u017a kierunk\u00f3w, w jakim pod\u0105\u017ca\u0107 mog\u0105 przysz\u0142e badania. Spodziewamy si\u0119, \u017ce tematyka konferencji b\u0119dzie obejmowa\u0142a wyliczone poni\u017cej obszary oraz zbli\u017cone do nich zagadnienia:\n\nPROPONOWANE TEMATY:\n\nMigracja jako forma niezgody:\n proponowany temat odnosi si\u0119 do takich typ\u00f3w migracji, kt\u00f3re determinowane s\u0105 swoist\u0105 ucieczk\u0105 od obowi\u0105zuj\u0105cych i postulowanych norm spo\u0142ecznych; wi\u0105\u017c\u0105 si\u0119 z niemo\u017cno\u015bci\u0105 \u017cycia w zastanym systemie, zar\u00f3wno z uwagi na obowi\u0105zuj\u0105ce uwarunkowania polityczne, \u015brodowiskowe, jak i obyczajowe, mentalne czy \u015bwiadomo\u015bciowe. Ta forma migracji przejawia\u0107 si\u0119 mo\u017ce r\u00f3\u017cnymi typami (auto)wykluczenia (np. tzw. \u201ewykluczenie na g\u00f3rze\u201d, \u017cycie w zamkni\u0119tych osiedlach, enklawach (w tym subkulturowych czy etnicznych), squotowanie, ucieczka w bezdomno\u015b\u0107, nomadyczno\u015b\u0107 etc.), a metaforycznie, jej sens oddaj\u0105 s\u0142owa, obecnego w potocznym dyskursie tekstu \u201erzuci\u0107 to wszystko i wyjecha\u0107 w Bieszczady\u201d. W zakres tego typu migracji w\u0142\u0105czy\u0107 mo\u017cna r\u00f3wnie\u017c migracje obyczajowe, ideologiczne czy grup nieheteronormatywnych.\n\nMigracje w wymiarze intrapsychicznym:\n celem sesji jest zwr\u00f3cenie uwagi na scojopsychologiczny, bardziej afektywny wymiar migracji. Akcent po\u0142o\u017cony b\u0119dzie z jednej strony na umys\u0142owy aspekt migracji wyra\u017caj\u0105cy si\u0119 min. w r\u00f3\u017cnych formach ucieczki w wymiar duchowy, aktywno\u015bci tw\u00f3rczej (np. pisanie, blogi, etc.) czy skoncentrowanej na rozwoju cia\u0142a (np. joga); z drugiej strony migracja potraktowana tu zostanie jako forma wyalienowania, wycofania, zamkni\u0119cia w obr\u0119bie ma\u0142ych, pierwotnych grup spo\u0142ecznych czy te\u017c ograniczenia spo\u0142ecznej aktywno\u015bci do \u015bwiata on-line. Ciekawe wydaje si\u0119 por\u00f3wnanie dawnych (np. okresu zimno-wojennego) i wsp\u00f3\u0142czesnych \u201ebunt\u00f3w i ucieczek\u201d.\n\nMigracja jako czynnik dyfuzji kulturowej:\n celem sesji jest opisanie nie tylko globalnego wymiaru migracji, ale te\u017c zwr\u00f3cenie uwagi na sprawczy charakter samych migrant\u00f3w, kt\u00f3rzy s\u0105 g\u0142\u00f3wnymi no\u015bnikami element\u00f3w r\u00f3\u017cnych kultur. Skoro dyfuzja kulturowa odbywa si\u0119 poprzez migracyjne transfery i jest czynnikiem sprzyjaj\u0105cym rozwojowi kultury, to migrant\u00f3w uzna\u0107 nale\u017cy za wa\u017cnych aktor\u00f3w przemian i rozwoju. Proponowana sesja jest pr\u00f3b\u0105 odpowiedzi na bardzo og\u00f3lnie postawione pytania: co rzeczywi\u015bcie daj\u0105 nam migracje i migranci? Co dzi\u0119ki migrantom zaistnia\u0142o w obiegu kulturowym? Jakie przedmioty, obiekty, dzie\u0142a sztuki, nauki, muzyki, tre\u015bci kultury, spo\u0142eczne zachowania ulegaj\u0105 rozprzestrzenianiu? Jakie s\u0105 kana\u0142y tych transfer\u00f3w? Co ulega przemianom: miejskie przestrzenie, instytucje, wzory konsumpcji, kultura dnia codziennego? Jaki jest zakres i jakie s\u0105 konsekwencje tych przemian? W jakim zakresie, nawi\u0105zuj\u0105c do koncepcji roli kapita\u0142u kreatywnego R. Floridy, migranci sprzyjaj\u0105 wzmacnianiu tego typu kapita\u0142u, i co za tym idzie rozwoju okre\u015blonych spo\u0142ecze\u0144stw? Ide\u0105 sesji jest opis migrant\u00f3w, nie z perspektywy biernych odbiorc\u00f3w zastanej rzeczywisto\u015bci, do kt\u00f3rej si\u0119 przystosowuj\u0105 (co cz\u0119sto ma miejsce w dyskursie naukowym), ale z perspektywy sprawstwa, przypisania im statusu podmiotowo\u015bci i roli w konstruowaniu i przekszta\u0142caniu spo\u0142ecznej rzeczywisto\u015bci.\n\nDywersyfikacja strumieni migracyjnych \u2013 migracja \u201etowarzysz\u0105ca\u201d:\n proponowany temat dotyczy kwestii zr\u00f3\u017cnicowania strumieni migracyjnych, ich swoistego pluralizmu, r\u00f3\u017cnorodno\u015bci w obr\u0119bie strumienia. Celem sesji jest prezentacja bada\u0144 dotycz\u0105cych tych wszystkich grup, kt\u00f3re bior\u0105 udzia\u0142 w procesie migracyjnym, ale s\u0105 w nim cz\u0119sto niewidoczne, niezauwa\u017calne, a przez to s\u0142abo rozpoznane i opisane. Mowa tu min. o wielokulturowych strumieniach migracyjnych i emigracji grup mniejszo\u015bciowych w ramach g\u0142\u00f3wnej fali migracyjnej z danego kraju (np. Romach czy Ukrai\u0144cach migruj\u0105cych z Polski razem z Polakami), o rodzinach migruj\u0105cych specjalist\u00f3w, czy rodzicach migruj\u0105cych z dzie\u0107mi. Interesuje nas zar\u00f3wno historyczny, wsp\u00f3\u0142czesny, ilo\u015bciowy (statystyczny) jak i jako\u015bciowy obraz zjawiska.\n\nDo\u015bwiadczenie migracji jako tworzywo artystyczne:\n migracje od XIX wieku stanowi\u0105 temat literatury, film\u00f3w, wystaw fotografii pokazuj\u0105cych przybyszy w przestrzeniach nowych miejsc osiedlenia. W dzie\u0142ach artystycznych prezentowane s\u0105 zar\u00f3wno, dramatyczne cz\u0119sto do\u015bwiadczenia procesu przystosowania si\u0119 do nowej rzeczywisto\u015bci jak i \u2013 jak\u017ce cz\u0119sto \u2013 rozczarowanie ni\u0105. Pan Balcer w Brazylii Konopnickiej, Emigranci Mro\u017cka, My zdzies emigranty Gretkowskiej czy Global Nation Kopaczewskiego; liczne filmy polskie i zagraniczne a nawet piosenki Taty Kazika m\u00f3wi\u0105 o tym samym, ale nie tak samo. W tej sesji chcemy si\u0119 przyjrze\u0107, jak wieloaspektowe do\u015bwiadczenie migracji staje si\u0119 tworzywem sztuki, narracj\u0105 literack\u0105 i osnow\u0105 film\u00f3w, tematem prozy o reporterskim i wspomnieniowym charakterze. Interesuj\u0105 nas przede wszystkim utwory wsp\u00f3\u0142czesne i odnosz\u0105ce si\u0119 do wsp\u00f3\u0142czesno\u015bci, ale zostawiamy miejsce dla nowego spojrzenia na dawne migracje.\n\nMigracja jako strategia emerytalna:\n emigracja emerytalna jest jedn\u0105 z tych form migracji, kt\u00f3re b\u0119d\u0105 zyskiwa\u0107 na znaczeniu w najbli\u017cszych dekadach, co determinowane jest w znacznej mierze demograficznymi przemianami wsp\u00f3\u0142czesnych spo\u0142ecze\u0144stw, zw\u0142aszcza \u015bwiata zachodniego. W sesji tej proponujemy umiejscowienie migracji w perspektywie biegu \u017cycia i ukazanie jej jako jednej ze strategii radzenia sobie ze staro\u015bci\u0105 czy te\u017c szerzej: sposobem \u017cycia oraz proaktywn\u0105 strategi\u0105 zaradcz\u0105 w okresie p\u00f3\u017anej doros\u0142o\u015bci. Zjawisko powi\u0119kszania si\u0119 skali i rozmiaru migracji emerytalnej otwiera nowe perspektywy badawcze, a proponowana sesja jest okazj\u0105 do ich zaprezentowania, jak r\u00f3wnie\u017c ukazania dotychczasowych analiz w tym zakresie.\n\nNowe kierunki migracji, nowe miejsca diaspor:\n planowana sesja po\u015bwi\u0119cona b\u0119dzie tematowi nowych kierunk\u00f3w migracji i nowych kraj\u00f3w w\u0142\u0105czonych w proces migracyjny. Cho\u0107 badania nad wzorami i kierunkami migracji s\u0105 dzi\u015b bardzo intensywne, nie oznacza to, \u017ce wszystkie destynacje i grupy etniczne i narodowe bior\u0105ce udzia\u0142 w migracyjnych przep\u0142ywach s\u0105 szerzej znane. Sesja ma na celu prezentacje bada\u0144 dotycz\u0105cych w\u0142a\u015bnie tych mniej opisywanych, traktowanych niekiedy do\u015b\u0107 marginalnie kierunk\u00f3w migracji oraz miejsc \u017cycia cz\u0142onk\u00f3w okre\u015blonej diaspory.\n\n\u201eNowa etniczno\u015b\u0107\u201d w warunkach spo\u0142ecze\u0144stwa migracyjnego i (re)konstrukcji to\u017csamo\u015bci:\n tematem ostatniej sesji uczyniono \u201enow\u0105 etniczno\u015b\u0107\u201d. Poniewa\u017c w literaturze przedmiotu bardzo cz\u0119sto zwraca si\u0119 uwag\u0119 na kontekstualny i procesualny wymiar etniczno\u015bci, zasadniczym celem sesji b\u0119dzie podj\u0119cie refleksji nad wp\u0142ywem zmian charakteru najnowszych proces\u00f3w migracyjnych oraz intensywnych przemian spo\u0142eczno-kulturowych na zjawisko etniczno\u015bci. Wraz z tymi przemianami transformacji ulegaj\u0105 tak\u017ce sposoby integracji cz\u0142onk\u00f3w grup etnicznych i imigracyjnych z szerszym spo\u0142ecze\u0144stwem oraz formy ich uczestnictwa we w\u0142asnych spo\u0142eczno\u015bciach. Kontekst ten sk\u0142ania do zadania pytania o nowe narracje, wyobra\u017cenia i funkcje etniczno\u015bci, nowe praktyki behawioralne, zwi\u0105zane z konformizmem wobec norm, regu\u0142 i zwyczaj\u00f3w danej grupy etnicznej, nowe potrzeby i interesy grupowe; innymi s\u0142owy, u\u017cywaj\u0105c s\u0142\u00f3w H. J Gansa, o \u201enowe drogi bycia etnicznymi\u201d.\n\nPrzedstawione wy\u017cej tematy nie wykluczaj\u0105 pojawienia si\u0119 innych, kt\u00f3rych organizatorki konferencji nie wzi\u0119\u0142y pod uwag\u0119. Zapraszamy do prezentowania w\u0142asnych nowych narracji o migracjach.\n\nRADA NAUKOWA\n\nSk\u0142ad Rady Naukowej konferencji\n\nProf. dr hab. Grzegorz Babi\u0144ski; Instytut Amerykanistyki i Studi\u00f3w Polonijnych; Uniwersytet Jagiello\u0144ski (Profesor Emerytowany)\n\nDr hab. Jan Brzozowski, prof. UJ; Instytut Studi\u00f3w Europejskich, Uniwersytet Jagiello\u0144ski, Jagiello\u0144skie Centrum Studi\u00f3w Migracyjnych\n\nDr hab. S\u0142awomir Kapralski, prof. UKEN; Instytut Socjologii; Uniwersytet Komisji Edukacji Narodowej w Krakowie\n\nDr hab. S\u0142awomir \u0141ukasiewicz, prof. KUL; Katedra Praw Cz\u0142owieka i Prawa Humanitarnego; Katolicki Uniwersytet Lubelski\n\nProf. dr hab. Janusz Mucha; Wydzia\u0142 Humanistyczny AGH (Profesor Emerytowany); Instytut Socjologii Uniwersytet w Bia\u0142ymstoku (Profesor Emerytowany)\n\nDr hab. Micha\u0142 Nowosielski; O\u015brodek Bada\u0144 nad Migracjami; Uniwersytet Warszawski\n\nDr hab. Konrad P\u0119dziwiatr, Prof. UEK; Uniwersytet Ekonomiczny w Krakowie; Obserwatorium Wielokulturowo\u015bci i Migracji\n\nProf. dr hab. Dorota Prasza\u0142owicz; Instytut Amerykanistyki i Studi\u00f3w Polonijnych; Uniwersytet Jagiello\u0144ski\n\nDr Rafa\u0142 Raczy\u0144ski; Muzeum Emigracji w Gdyni, Instytut Politologii, Uniwersytet Gda\u0144ski, Muzeum Emigracji w Gdyni\n\nProf. dr hab. Krystyna Slany; Instytut Socjologii; Uniwersytet Jagiello\u0144ski\n\nDr Agnieszka Tr\u0105bka; Instytut Psychologii Stosowanej; Uniwersytet Jagiello\u0144ski\n\nDr hab. Patrycja Trzeszczy\u0144ska, prof. UJ, Instytut Etnologii i Antropologii Kulturowej, Uniwersytet Jagiello\u0144ski\n\nDr hab. Dariusz Wojakowski, prof. AGH; Wydzia\u0142 Humanistyczny; Akademia G\u00f3rniczo-Hutnicza\n\nCZAS I MIEJSCE KONFERENCJI\n\nKonferencja odb\u0119dzie si\u0119 w terminie 27 \u2013 28 czerwca 2024 roku w Krakowie w kampusie Akademii G\u00f3rniczo \u2013 Hutniczej im. St. Staszica w Krakowie, budynek C-7, ul. Czarnowiejska 36, 30 \u2013 054 Krak\u00f3w\n\nORGANIZATORZY\n\nWydzia\u0142 Humanistyczny Akademii G\u00f3rniczo \u2013 Hutniczej im. St. Staszica w Krakowie,\n\nul. Czarnowiejska 36, 30 \u2013 054 Krak\u00f3w, Budynek C-7\n\nKatedra Socjologii Kultury i Zmian Spo\u0142ecznych; Instytut Socjologii Uniwersytetu Komisji Edukacji Narodowej w Krakowie, ul. Podchor\u0105\u017cych 2, 30-084 Krak\u00f3w\n\nKONTAKT\n\ndr \u0141ucja Kapralska \nlkapral@agh.edu.pl\n , tel. 502 640 663\n\nWydzia\u0142 Humanistyczny Akademii G\u00f3rniczo \u2013 Hutniczej im. St. Staszica w Krakowie,\n\nul. Czarnowiejska 36, 30 \u2013 054 Krak\u00f3w, Budynek C-7, p. 5.25\n\ndr Anna Fi\u0144 , \nannafin@interia.pl\n\nanna.fin@up.krakow.pl\n , tel. 503 049 490\n\nInstytut Socjologii Uniwersytetu Komisji Edukacji Narodowej w Krakowie, ul. Podchor\u0105\u017cych 2, pok\u00f3j 304, 30-084 Krak\u00f3w\n\nOP\u0141ATA KONFERENCYJNA\n\nOp\u0142ata konferencyjna wynosi 650 z\u0142 i pokrywa udzia\u0142 w konferencji, materia\u0142y konferencyjnie przerwy kawowe, lunch w dniach 27, 28 czerwca 2024, uroczyst\u0105 kolacj\u0119 w dniu 27 VI, publikacj\u0119 pokonferencyjn\u0105. Op\u0142ata nie pokrywa koszt\u00f3w nocleg\u00f3w. Op\u0142ata za uczestnictwo bierne (bez referatu) \u2013 300 z\u0142.\n\nKONTO\n \u2013 11 1240 4533 1111 0010 2978 5411, z dopiskiem: op\u0142ata za konferencj\u0119 Nowe migracje \u2013 nowe narracje\n\nFundacja Student\u00f3w i Absolwent\u00f3w Akademii G\u00f3rniczo-Hutniczej w Krakowie ACADEMICA\n\n11 1240 4533 1111 0010 2978 5411\n\nSWIFT: PKOPPLPW\n\nTytu\u0142em: \u201eNowe migracje, nowe narracje, Imi\u0119 i nazwisko\u201d\n\nTERMINARZ KONFERENCJI \u2013 WA\u017bNE TERMINY\n\nDruga tura rejestracji: do 30 kwietnia 2024 r.\n\nInformacja o przyj\u0119ciu zg\u0142oszenia: 6 maja 2024 r.\n\nTermin op\u0142aty: do 26 maja 2024 r.\n\nPrzes\u0142anie informacji o ostatecznym programie \u2013 do 20 czerwca 2024 r.\n\nDOJAZD\n\nDojazd do kampusu AGH z centrum komunikacyjnego (Dworzec PKP i Autobusowy):\n\nZ dworca PKP z przystanku przy ul. Pawiej:\n\nautobus nr 208 w kierunku Krak\u00f3w Airport, wysi\u0105\u015b\u0107 na przystanku AGH Czarnowiejska na wprost budynku AGH C-7.\n\nautobus 501, wysi\u0105\u015b\u0107 na przystanku AGH Czarnowiejska, na wprost budynku AGH C-7.\n\nbilety mo\u017cna kupi\u0107 w automatach na przystankach, w tramwaju i w autobusie. Bilet 20 min. 4 z\u0142.\n\nNOCLEGI: HOSTELE, HOTELE\n\nPolecamy hostele i hotele znajduj\u0105ce si\u0119 najbli\u017cej miejsca obrad:\n\nAkademik Nawojka, ul. Reymonta 1: \nhttps://nawojka.hotelestudenckie.pl/\n\nHostel Strumyk i inne na Miasteczku Studenckim, kt\u00f3re oferuj\u0105 pokoje o r\u00f3\u017cnym standardzie : \nhttps://taniehostele.pl/kontakt\n\nHotel \u201cPolonez\u201d ul. Reymonta 15, \nhttps://hotelpolonez.pl/\n\nAntica Residence, ul. Czarnowiejska 76: \nhttp://wwww.anticaresidence.pl/\n\nAkademickie Centrum Hotelowe Uniwersytetu Komisji Edukacji Narodowej w Krakowie, ul. Armii Krajowej 9-9A, 30-150 Krak\u00f3w, \nhttps://ach.uken.krakow.pl/hotel/\n\nCentrum oferuje dwa obiekty:\n\n\u2022 Hotel Krakowiak : tel. +48 12 662 64 55, \nkrakowiak@up.krakow.pl\n\n\u2022 DS \u201eZa Kolumnami\u201d : tel. +48 12 662 70 00, e-mail: \nzakolumnami@up.krakow.pl\n\nObiekty znajduj\u0105 si\u0119 w odleg\u0142o\u015bci 4 przystank\u00f3w autobusowych od miejsca konferencji\n\nJako \u017ce termin konferencji zbiega si\u0119 z pocz\u0105tkiem sezonu wakacyjnego, sugerujemy dokonanie rezerwacji w jak najszybszym terminie.\n\nFORMULARZ ZG\u0141OSZENIA:\n\nhttps://forms.office.com/e/nGzhrrwb37\n\nINFORMACJA O PRZETWARZANIU DANYCH OSOBOWYCH\n\nABSTRAKTY\n i \nPROGRAM\n\nGALERIA\n\nPATRONAT\n\nOddzia\u0142 Krakowski Polskiego Towarzystwa Socjologicznego (OK PTS)\n\nCentrum Wielokulturowe w Krakowie, kt\u00f3rego operatorem jest Fundacja Internationaler Bund Polska.\n\nSekcja Socjologii Migracji Polskie Towarzystwo Socjologiczne", "metadata": {"url": "https://wh.agh.edu.pl/konferencja-nowe-migracje-nowe-narracje-wspolczesne-doswiadczenie-migracji-wzory-strategie-konteksty/", "title": "Konferencja \"Nowe migracje, nowe narracje. Wsp\u00f3\u0142czesne do\u015bwiadczenie migracji: wzory-strategie-konteksty\" - Wydzia\u0142 Humanistyczny AGH", "depth": 3, "duplicate": false, "content_hash": "145c18f93ed3ed492024877ebd71655c", "word_count": 1767, "headings": [{"level": 1, "text": "Konferencje, Seminaria, Wyk\u0142ady"}, {"level": 2, "text": "Konferencja \u201eNowe migracje, nowe narracje. Wsp\u00f3\u0142czesne do\u015bwiadczenie migracji: wzory-strategie-konteksty\u201d"}, {"level": 3, "text": "%20"}]}}