{"content": "#  Rada Uczelni -- Serwis Akademii G\u00f3rniczo-Hutniczej \n\nURL: https://agh.edu.pl/o-agh/wladze/rada-uczelni\nCrawled: 2025-03-19 21:07:02\n\nSkip to content \u2193\n\n Rada Uczelni \n\n Bogus\u0142aw Ochab \u2013 przewodnicz\u0105cy \n\nJest absolwentem dw\u00f3ch wydzia\u0142\u00f3w AGH: Elektrotechniki, Automatyki i Elektroniki (1983) oraz G\u00f3rniczego (1990).\n\nOd 1983 r. jest zwi\u0105zany z Zak\u0142adami G\u00f3rniczo-Hutniczymi \u201eBoles\u0142aw\u201d, zarz\u0105dza t\u0105 firm\u0105 od 1994 r.\u00a0Pocz\u0105tkowo zaj\u0105\u0142 si\u0119 jej restrukturyzacj\u0105, modernizacj\u0105, a nast\u0119pnie stworzy\u0142 z producent\u00f3w cynku w Polsce grup\u0119 cynkow\u0105 produkuj\u0105c\u0105 prawie 7 proc. cynku na rynku europejskim. Przez prawie 25 lat da\u0142 si\u0119 pozna\u0107 jako osoba konsekwentna, posiadaj\u0105ca kompetencje i umiej\u0119tno\u015bci do zarz\u0105dzania du\u017c\u0105 firm\u0105 oraz potrafi\u0105ca nawi\u0105zywa\u0107 i prowadzi\u0107 dialog z ro\u017cnymi partnerami, r\u00f3wnie\u017c spo\u0142ecznymi.\n\nJest cz\u0142onkiem Rady Naukowej Instytutu Metali Nie\u017celaznych w Gliwicach, Rady Izby Metali Nie\u017celaznych i Recyklingu w Katowicach oraz przez kilkana\u015bcie lat, do niedawna, by\u0142 Prezesem Zarz\u0105du Oddzia\u0142u Stowarzyszenia In\u017cynier\u00f3w i Technik\u00f3w G\u00f3rnictwa.\n\nBogus\u0142aw Ochab by\u0142 r\u00f3wnie\u017c jednym z g\u0142\u00f3wnych inicjator\u00f3w powstania Forum Odbiorc\u00f3w Energii Elektrycznej i Gazu, podmiotu zrzeszaj\u0105cego najwi\u0119ksze polskie firmy energoch\u0142onne i aktywnie dzia\u0142aj\u0105cego w zakresie zapewnienia polskim przedsi\u0119biorcom ni\u017cszych cen energii, a przez to zwi\u0119kszenia ich konkurencyjno\u015bci na \u015bwiatowych rynkach.\n\nNiekwestionowane zas\u0142ugi po\u0142o\u017cy\u0142 podczas procesu uzdrawiania sytuacji finansowej w sp\u00f3\u0142ce Huta Cynku \u201eMiasteczko \u015al\u0105skie\u201d SA. W konsekwencji sp\u00f3\u0142ka HCM odzyska\u0142a p\u0142ynno\u015b\u0107 finansow\u0105 i obecnie jest pr\u0119\u017cnie dzia\u0142aj\u0105cym podmiotem, maj\u0105cym ugruntowan\u0105 pozycj\u0119 rynkow\u0105 i stale poszukuj\u0105cym nowych, innowacyjnych rozwi\u0105za\u0144 w zakresie produkcji i zwi\u0119kszenia asortymentu.\n\nW okresie swojej pracy by\u0142 wielokrotnie nagradzany i odznaczany. Jest wsp\u00f3\u0142tw\u00f3rc\u0105 wielu patent\u00f3w, kt\u00f3re zosta\u0142y wykorzystane w praktyce, a ich stosowanie przynosi wymierne korzy\u015bci. Pe\u0142ni funkcj\u0119 przewodnicz\u0105cego Rady Izby Gospodarczej Metali Nie\u017celaznych i Recyklingu, organizacji zrzeszaj\u0105cej najwi\u0119ksze firmy w bran\u017cy metali nie\u017celaznych. Jest cz\u0142onkiem Rady Nadzorczej Izby Gospodarczej Metali Nie\u017celaznych w Gliwicach.\n\n Dr Philippe J.S. De Brouwer \n\nJest dyrektorem w HSBC w Krakowie, honorowym konsulem Belgii w Krakowie, a tak\u017ce go\u015bcinnym wyk\u0142adowc\u0105 AGH, Uniwersytetu Warszawskiego oraz Uniwersytetu Ekonomicznego w Krakowie. Jest tak\u017ce cz\u0142onkiem rady naukowej International School of Krakow oraz cz\u0142onkiem Rady Uczelni AGH.\n\nUczy\u0142 wielu przedmiot\u00f3w, takich jak: finanse, ekonomia behawioralna, podejmowanie decyzji, Big Data, zarz\u0105dzanie bankami, finansowanie strukturalne, bankowo\u015b\u0107 korporacyjna, rynki finansowe, instrumenty finansowe, budowanie zespo\u0142u i przyw\u00f3dztwo. Wyr\u00f3\u017cniaj\u0105cym si\u0119 kursem jest kurs dotycz\u0105cy danych i analizy. G\u0142\u00f3wne obszary prowadzonych przez niego bada\u0144 naukowych to zarz\u0105dzanie inwestycyjne i analiza danych.\n\nW 2016 r., gdy do\u0142\u0105czy\u0142 do HSBC, utworzy\u0142 Centrum Doskona\u0142o\u015bci w zarz\u0105dzaniu ryzykiem w ich centrum us\u0142ugowym w Krakowie. Zesp\u00f3\u0142 ten kontroluje wszystkie najwa\u017cniejsze modele stosowane w banku na ca\u0142ym \u015bwiecie. Jest aktywnym dyrektorem i ma ponad dwudziestoletnie do\u015bwiadczenie w bankowo\u015bci i zarz\u0105dzaniu aktywami, pe\u0142ni\u0142 wiele funkcji na poziomie C, a obecnie jest dyrektorem w centrum us\u0142ug HSBC w Europie, gdzie nadzoruje ro\u017cne dzia\u0142ania zwi\u0105zane z zarz\u0105dzaniem ryzykiem (na przyk\u0142ad: zarz\u0105dzanie, przegl\u0105d modeli, zgodno\u015b\u0107 z przepisami). Specjalizuje si\u0119 w pracy zespo\u0142owej, przyw\u00f3dztwie, big data, analityce, zarz\u0105dzaniu ryzykiem oraz doradztwie inwestycyjnym.\n\nCelem wszystkich jego dzia\u0142a\u0144 jest \u0142\u0105czenie spo\u0142eczno\u015bci, dla kt\u00f3rych pracuje, a tak\u017ce przyczynianie si\u0119 do budowania wi\u0119zi pomi\u0119dzy \u015brodowiskami akademickimi a \u015bwiatem przemys\u0142u i dyplomacji. Jego najnowsza ksi\u0105\u017cka, kt\u00f3ra ukaza\u0142a si\u0119 w pa\u017adzierniku 2020 r. nosi tytu\u0142 \u201eThe big R-book: from data science to learning machines and big data\u201d.\n\n Prof. dr hab. in\u017c. Magdalena Hasik \n\nJest profesorem tytularnym nauk chemicznych. Od ponad 30 lat zwi\u0105zana z Wydzia\u0142em In\u017cynierii Materia\u0142owej i Ceramiki.\n\nBy\u0142a wykonawczyni\u0105/kierowniczk\u0105 krajowych oraz mi\u0119dzynarodowych projekt\u00f3w badawczych, cz\u0142onkini\u0105 komitet\u00f3w organizacyjnych mi\u0119dzynarodowych konferencji naukowych, cz\u0142onkini\u0105 Wydzia\u0142owego Zespo\u0142u ds. Jako\u015bci Kszta\u0142cenia, pe\u0142ni\u0142a funkcj\u0119 przewodnicz\u0105cej Komisji ds. Nagr\u00f3d i Odznacze\u0144 Rady Wydzia\u0142u In\u017cynierii Materia\u0142owej i Ceramiki, a obecnie jest przewodnicz\u0105c\u0105 Komisji ds. Nagr\u00f3d i Odznacze\u0144 Wydzia\u0142u In\u017cynierii Materia\u0142owej i Ceramiki, cz\u0142onkiem Komisji ds. Nagr\u00f3d i Odznacze\u0144 Rady Dyscypliny Nauki Chemiczne oraz cz\u0142onkini\u0105 Rektorskiego Zespo\u0142u ds. Nagr\u00f3d i Odznacze\u0144.\n\nJest autork\u0105/wsp\u00f3\u0142autork\u0105 oko\u0142o 200 publikacji naukowych, kt\u00f3re spotka\u0142y si\u0119 z du\u017cym zainteresowaniem wyra\u017conym wysok\u0105 liczb\u0105 cytowa\u0144 w pracach innych badaczy i badaczek. Opracowa\u0142a programy i prowadzi zaj\u0119cia dydaktyczne dla student\u00f3w kilku wydzia\u0142\u00f3w AGH. Za osi\u0105gni\u0119cia dydaktyczne zosta\u0142a wyr\u00f3\u017cniona Medalem Komisji Edukacji Narodowej.\n\n Przemys\u0142aw Powalacz \n\nJest absolwentem Szko\u0142y G\u0142\u00f3wnej Handlowej. Ma dyplom Executive MBA uzyskany po odbyciu studi\u00f3w w programie Uniwersytetu Warszawskiego i Uniwersytetu Illinois. Studiowa\u0142 podyplomowo w: Londy\u0144skiej Szkole Biznesu, INSEAD, Szkole Biznesu Uniwersytetu Harvarda, Szkole Biznesu Uniwersytetu Columbia, HEC Paris oraz na Uniwersytecie St. Gallen.\n\nW roku 2004 podj\u0105\u0142 prac\u0119 w firmie Sanitec, kt\u00f3ra w roku 2015 zosta\u0142a przej\u0119ta przez Grup\u0119 Geberit. Do 2005 r. by\u0142 zast\u0119pc\u0105 dyrektora marketingu. Potem wszed\u0142 do zarz\u0105du firmy i zosta\u0142 dyrektorem marketingu w regionie Europy \u015arodkowej i Wschodniej (Central and Eastern Europe, CEE). W roku 2006 obj\u0105\u0142 stanowisko dyrektora marketingu i sprzeda\u017cy CEE. W latach 2008\n\u2013\n2016 by\u0142 prezesem zarz\u0105du i dyrektorem zarz\u0105dzaj\u0105cym sp\u00f3\u0142ki Sanitec Ko\u0142o oraz starszym wiceprezesem w regionie CEE.\n\nW latach 2015\n\u2013\n2023 zasiada\u0142 w fotelu prezesa zarz\u0105du i dyrektora zarz\u0105dzaj\u0105cego polskiej sp\u00f3\u0142ki Geberit.\u00a0W latach 2016\u00ad\n\u2013\n2023 by\u0142 cz\u0142onkiem Rady Nadzorczej sp\u00f3\u0142ki OTFC.\u00a0Od 2023 r. jest prezesem zarz\u0105du Grupy Zasada.\n\n prof. dr hab. in\u017c. Konrad \u015awierczek \n\nJest absolwentem Wydzia\u0142u In\u017cynierii Materia\u0142owej i Ceramiki AGH. Stopie\u0144 doktora uzyska\u0142 w 2002 r. W roku 2011 obroni\u0142 z wyr\u00f3\u017cnieniem prac\u0119 habilitacyjn\u0105. W 2019 r. uzyska\u0142 tytu\u0142 profesora nauk technicznych.\n\nJego zainteresowania badawcze obejmuj\u0105 badania materia\u0142\u00f3w elektrodowych i elektrolit\u00f3w dla sta\u0142otlenkowych ogniw paliwowych oraz elektrolizer\u00f3w wysokotemperaturowych, badania materia\u0142\u00f3w elektrodowych dla ogniw litowych oraz post-lithium-ion, badania materia\u0142\u00f3w do magazynowania tlenu, badania materia\u0142\u00f3w kwazikrystalicznych, badania materia\u0142\u00f3w o mieszanym przewodnictwie jonowo-elektronowym do konstrukcji membran ceramicznych.\n\nNajwa\u017cniejsze osi\u0105gni\u0119cie naukowe prof. Konrada \u015awierczka zebrane s\u0105 pod wsp\u00f3lnym tytu\u0142em \u201eStruktura i mikrostruktura a zagadnienia transportu jonowo-elektronowego w wybranych materia\u0142ach i kompozytach dla nowej generacji urz\u0105dze\u0144 elektrochemicznych\u201d.\n\nBra\u0142 udzia\u0142 w ponad 20 projektach badawczych (w tym dw\u00f3ch mi\u0119dzynarodowych), kierowa\u0142 siedmioma.\u00a0Promotor prac in\u017cynierskich i magisterskich oraz przewod\u00f3w doktorskich. Autor ponad 200 publikacji.\n\nJest kierownikiem Katedry Energetyki Wodorowej na Wydziale Energetyki i Paliw AGH. Prowadzi zaj\u0119cia dydaktyczne dla kierunku Energetyka na WEiP.\n\nDwukrotnie pe\u0142ni\u0142 funkcj\u0119 prodziekana na Wydziale Energetyki i Paliw: w latach 2016\u20132020 \u2013 ds. nauki, a w latach 2020\u20132024 \u2013 ds. wsp\u00f3\u0142pracy i nauki.\n\n Prof. dr hab. in\u017c. Kazimierz Wiatr \n\nW 1980 r. uko\u0144czy\u0142 studia na Wydziale Elektrotechniki, Automatyki, Informatyki i Elektroniki. W 1987 r. uzyska\u0142 stopie\u0144 doktora, w 1999 r. doktora habilitowanego, a w 2002 \u00a0r. tytu\u0142 profesora.\n\nW AGH pracuje od 1980 r., obecnie jako profesor w zakresie informatyki i elektroniki, kierownik Zespo\u0142u Rekonfigurowalnych System\u00f3w Obliczeniowych. Jest dyrektorem Akademickiego Centrum Komputerowego CYFRONET AGH, przewodniczy Radzie Konsorcjum PIONIER \u2013 Polski Internet Optyczny. Kieruje projektami programu PL-Grid Polska Infrastruktura Informatycznego Wspomagania Nauki w Europejskiej Przestrzeni Badawczej, w ramach kt\u00f3rych zbudowano najwi\u0119ksze w Polsce superkomputery, wielokrotnie plasuj\u0105ce si\u0119 w\u015br\u00f3d 100 najszybszych superkomputer\u00f3w \u015bwiata, w tym pracuj\u0105ce w Cyfronecie Zeus i Prometheus.\n\nSpecjalista w zakresie komputerowego sterowania procesami, system\u00f3w wieloprocesorowych, uk\u0142ad\u00f3w programowalnych, rekonfigurowalnych system\u00f3w obliczeniowych i akceleracji oblicze\u0144 metodami sprz\u0119towymi. Kierowa\u0142 i kieruje wieloma projektami badawczymi, w tym w ramach grant\u00f3w KBN, MNiSW, MEiN, NCBR, NCN i OPI. W swoim dorobku ma liczne ksi\u0105\u017cki naukowe, w tym: \nBuilding a National Distributed e-Infrastructure \u2013 PL-Grid \n(Springer-Verlag) i \nAkceleracja oblicze\u0144 w systemach wizyjnych\n (WNT) oraz ponad 300 artyku\u0142\u00f3w i referat\u00f3w, a tak\u017ce patenty. Jest recenzentem w czasopismach mi\u0119dzynarodowych. Zrealizowa\u0142 ponad 30 wdro\u017ce\u0144, dotycz\u0105cych komputerowego sterowania linii technologicznych i robot\u00f3w przemys\u0142owych, a tak\u017ce automatyzacji proces\u00f3w pomiarowych. Za prac\u0119 naukow\u0105 i dydaktyczn\u0105 otrzyma\u0142 wiele nagr\u00f3d, w tym Ministra Nauki i Szkolnictwa Wy\u017cszego.\n\nBy\u0142 zwi\u0105zany z opozycj\u0105 demokratyczn\u0105 i niepodleg\u0142o\u015bciow\u0105. Wsp\u00f3\u0142tworzy\u0142 niezale\u017cny ruch harcerski, w tym w 1980 r. w ramach Kr\u0119g\u00f3w Instruktor\u00f3w Harcerskich im. Andrzeja Ma\u0142kowskiego. W stanie wojennym i p\u00f3\u017aniej pracowa\u0142 w kierownictwie konspiracyjnego Ruchu Harcerskiego Rzeczypospolitej. Za t\u0119 dzia\u0142alno\u015b\u0107 by\u0142 poszkodowany przez ustr\u00f3j komunistyczny. Po 1989 r. wsp\u00f3\u0142organizowa\u0142 Zwi\u0105zek Harcerstwa Rzeczypospolitej i by\u0142 Przewodnicz\u0105cym ZHR. Jest Kanclerzem Kapitu\u0142y Krzy\u017ca Honorowego ZHR.\n\nW swoim dorobku ma wiele artyku\u0142\u00f3w i raport\u00f3w o wychowaniu oraz o sytuacji dzieci i m\u0142odzie\u017cy, jest wsp\u00f3\u0142autorem opracowa\u0144: Raport o sytuacji polskich rodzin (1998) i Program polityki prorodzinnej pa\u0144stwa (1999).\n\nZa prac\u0119 niepodleg\u0142o\u015bciow\u0105 zosta\u0142 odznaczony w 1990 r. Krzy\u017cem Kawalerskim Orderu Odrodzenia Polski, nadanym przez Prezydenta RP na uchod\u017astwie Ryszarda Kaczorowskiego.\n\nJest prezesem Tarnowskiego Towarzystwa Naukowego, cz\u0142onkiem Polskiego Towarzystwa Informatycznego, EUROMICRO (The European Organisation for Information and Microelectronics), IEEE (The Institute of Electrical and Electronics Engineers) oraz IEEE \u2013 Computer Society.\n\nSenator RP VI, VII, VIII, IX i X kadencji, przewodnicz\u0105cy Komisji Nauki, Edukacji i Sportu Senatu RP.\n\n Kamila Kochan \n\nW Stalowej Woli \u2013 swoim rodzinnym mie\u015bcie \u2013 ucz\u0119szcza\u0142a do Liceum Og\u00f3lnokszta\u0142c\u0105cego im. KEN. To w szkole \u015bredniej rozpocz\u0119\u0142a swoj\u0105 samorz\u0105dow\u0105 przygod\u0119.\u00a0\n\nAktualnie jest studentk\u0105 IV roku kierunku In\u017cynieria Produkcji i Jako\u015bci na Wydziale Metali Nie\u017celaznych. Od drugiego roku studi\u00f3w aktywnie dzia\u0142a w uczelnianych strukturach samorz\u0105dowych. W 2023 r. zosta\u0142a wybrana przewodnicz\u0105c\u0105 Wydzia\u0142owej Rady Samorz\u0105du Student\u00f3w Wydzia\u0142u Metali Nie\u017celaznych. W tym samym czasie zacz\u0119\u0142a swoj\u0105 dzia\u0142alno\u015b\u0107 w Uczelnianej Radzie Samorz\u0105du Student\u00f3w AGH jako cz\u0142onkini Komisji ds. Logistyki Projektu.\u00a0\n\n13 czerwca 2024 r. zosta\u0142a wybrana przewodnicz\u0105c\u0105 URSS AGH. Funkcj\u0119 zacz\u0119\u0142a sprawowa\u0107 1 wrze\u015bnia tego samego roku. Wtedy r\u00f3wnie\u017c, na mocy ustawy sta\u0142a si\u0119 cz\u0142onkini\u0105 Rady Uczelni AGH.\n\n(wrzesie\u0144 2024 r.)\n\nopiniowanie projektu strategii uczelni,\n\nopiniowanie projektu statutu,\n\nmonitorowanie gospodarki finansowej uczelni,\n\nmonitorowanie zarz\u0105dzania uczelni\u0105,\n\nwskazywanie kandydat\u00f3w na rektora, po zaopiniowaniu przez Senat,\n\nopiniowanie sprawozdania z realizacji strategii uczelni,\n\nwyra\u017cenie zgody na rozporz\u0105dzanie sk\u0142adnikami aktyw\u00f3w trwa\u0142ych, kt\u00f3rych warto\u015b\u0107 rynkowa albo warto\u015b\u0107 rynkowa przedmiotu czynno\u015bci prawnych przekracza kwot\u0119 2\u00a0000\u00a0000 z\u0142.\n\nStopka\n\nW\u0142adze\n\nWydzia\u0142y, szko\u0142a doktorska, jednostki\n\nFakty i liczby\n\nHistoria i tradycja\n\nOferta badawcza\n\nOferta dla biznesu\n\nSpo\u0142eczna odpowiedzialno\u015b\u0107\n\nStudia\n\nKierunki studi\u00f3w\n\nStudia podyplomowe\n\nKursy i szkolenia\n\nOpen AGH \u2013 Otwarte Zasoby Edukacyjne\n\nBaza Danych o Autorach i Publikacjach AGH\n\nBiuletyn Informacji Publicznej\n\nZam\u00f3wienia publiczne\n\nFinansowanie z bud\u017cetu pa\u0144stwa\n\nOferty pracy\n\nDla medi\u00f3w\n\nPatronaty\n\nSklep Internetowy AGH\n\nKontakt\n\nSpis pracownik\u00f3w\n\nOchrona danych osobowych\n\nR\u00f3wno\u015b\u0107 w AGH\n\nDeklaracja dost\u0119pno\u015bci\n\nCyberbezpiecze\u0144stwo\n\nPoczta AGH\n\nMapa strony\n\nBack", "metadata": {"url": "https://agh.edu.pl/o-agh/wladze/rada-uczelni", "title": " Rada Uczelni -- Serwis Akademii G\u00f3rniczo-Hutniczej ", "depth": 1, "duplicate": false, "content_hash": "53eacbef733b30384766b56eb151f0a4", "word_count": 1552, "headings": [{"level": 1, "text": "Rada Uczelni"}, {"level": 2, "text": "Stopka"}]}}