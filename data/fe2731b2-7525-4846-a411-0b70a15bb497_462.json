{"content": "# W AGH rozpoczyna dzia\u0142alno\u015b\u0107 nowy wydzia\u0142-- Serwis Akademii G\u00f3rniczo-Hutniczej \n\nURL: https://www.agh.edu.pl/aktualnosci/detail/w-agh-rozpoczyna-dzialalnosc-nowy-wydzial\nCrawled: 2025-03-19 21:37:53\n\nBudynek Wydzia\u0142u Informatyki AGH. Fot. AGH \n\n W AGH rozpoczyna dzia\u0142alno\u015b\u0107 nowy wydzia\u0142 \n\n 02/10/2023 \n\n szkolnictwo wy\u017csze \n it \n\n Od 1 pa\u017adziernika 2023 r. w AGH rozpoczyna dzia\u0142alno\u015b\u0107 nowa jednostka. Do szesnastu dotychczasowych wydzia\u0142\u00f3w do\u0142\u0105cza nowy \u2013 Wydzia\u0142 Informatyki. \n\nWydzia\u0142 Informatyki (WI) zast\u0119puje dotychczasow\u0105 jednostk\u0119 Instytut Informatyki Wydzia\u0142u Informatyki, Elektroniki i Telekomunikacji. W nowej formule WI b\u0119dzie realizowa\u0142 kszta\u0142cenie na kierunkach studi\u00f3w:\u00a0\n\nInformatyka\u00a0(I stopie\u0144 studi\u00f3w prowadzony razem z Wydzia\u0142em Elektrotechniki, Automatyki, Informatyki i In\u017cynierii Biomedycznej)\n\nInformatyka \u2013\u00a0Data Science.\n\nWsp\u00f3lnie z innymi wydzia\u0142ami realizowane b\u0119dzie kszta\u0142cenie na kierunkach:\n\nCyberbezpiecze\u0144stwo (wsp\u00f3lnie z Wydzia\u0142em Informatyki, Elektroniki i Telekomunikacji)\n\nNowoczesne Technologie w Kryminalistyce (wsp\u00f3lnie z Wydzia\u0142em Humanistycznym oraz Wydzia\u0142em In\u017cynierii Materia\u0142owej i Ceramiki).\n\nOd kilku lat najpopularniejszymi w\u015br\u00f3d kandydat\u00f3w na studia kierunkami, z najwi\u0119ksz\u0105 liczb\u0105 os\u00f3b na miejsce, s\u0105 te z bran\u017cy IT. Podobnie, w\u015br\u00f3d kierunk\u00f3w z najwi\u0119ksz\u0105 liczb\u0105 poda\u0144 \u2013 tak\u017ce dominuj\u0105 kierunki informatyczne. W tegorocznej rekrutacji w pierwszym cyklu rekrutacyjnym na kierunek studi\u00f3w Informatyka, prowadzonym na dotychczasowym Wydziale Informatyki, Elektroniki i Telekomunikacji, a od pa\u017adziernika na nowym WI, kandydaci z\u0142o\u017cyli blisko tysi\u0105c poda\u0144.\n\nKierunek Informatyka, kt\u00f3ry b\u0119dzie od nowego roku akademickiego realizowany w nowym wydziale nale\u017cy do najbardziej renomowanych kierunk\u00f3w kszta\u0142cenia w dyscyplinie informatyka w Polsce. Posiada 40-letni\u0105 tradycj\u0119 kszta\u0142cenia i bada\u0144 naukowych znajduj\u0105cych szerokie uznanie w kraju i za granic\u0105.\n\nSiln\u0105 stron\u0105 nowego wydzia\u0142u s\u0105 tak\u017ce liczne studia podyplomowe oraz szkolenia i kursy dokszta\u0142caj\u0105ce. Dost\u0119pne wolne miejsca na studiach podyplomowych m.in. z Cyberbezpiecze\u0144stwa w praktyce czy Analizy Danych \u2013 Data Science ciesz\u0105 si\u0119 bardzo du\u017cym zainteresowaniem i zapisy na nie trwaj\u0105 zaledwie kilka godzin.\u00a0\n\nBadania naukowe realizowane w dotychczasowym Instytucie Informatyki, a kontynuowane w nowym wydziale skupiaj\u0105 si\u0119 g\u0142\u00f3wnie na: szeroko rozumianych metodach sztucznej inteligencji, w szczeg\u00f3lno\u015bci stosowanych np. do przetwarzania j\u0119zyka naturalnego czy przetwarzania obraz\u00f3w, systemach z obszaru Internetu Rzeczy, metod symulacji zjawisk fizycznych czy systemach obliczeniowych. Badania oraz dydaktyka realizowane s\u0105 w nowoczesnym budynku, w kt\u00f3rym dzia\u0142a wiele specjalistycznych laboratori\u00f3w.\n\nWydzia\u0142 wspiera te\u017c dzia\u0142anie Centrum Technologii Bezpiecze\u0144stwa w ramach kt\u00f3rego realizowane s\u0105 projekty polegaj\u0105ce na opracowaniu i wdra\u017caniu specjalistycznego oprogramowania dla potrzeb bezpiecze\u0144stwa publicznego, w szczeg\u00f3lno\u015bci narz\u0119dzia wspieraj\u0105ce analiz\u0119 kryminalistyczn\u0105.\n\nInn\u0105 jednostk\u0105 \u015bcis\u0142e wsp\u00f3\u0142pracuj\u0105c\u0105 z Wydzia\u0142em jest Centrum Cyberbezpiecze\u0144stwa, pierwsza tego typu jednostka w Polsce, kt\u00f3ra prowadzi dzia\u0142alno\u015b\u0107 eksperck\u0105 i edukacyjn\u0105, a tak\u017ce prace badawczo-rozwojowe w dziedzinie technologii dla cyberbezpiecze\u0144stwa.\n\nRektor AGH prof. Jerzy Lis podkre\u015bla:\n\n\u2013 \nDo grona 16 naszych dotychczasowych jednostek podstawowych do\u0142\u0105cza dzi\u015b Wydzia\u0142 Informatyki. Wyodr\u0119bnienie si\u0119 osobnego wydzia\u0142u w dyscyplinie informatyki to efekt wyt\u0119\u017conej pracy i ponad 40 lat do\u015bwiadczenia w prowadzeniu dydaktyki przez dotychczasowy Instytut. Nie bez znaczenia pozostaje tak\u017ce du\u017ce zainteresowanie kandydat\u00f3w na studia kszta\u0142ceniem w tym obszarze, dynamiczny rozw\u00f3j Instytutu Informatyki, w tym ustawiczne poszerzanie kadry, partnerskie umowy, wymiany czy wsp\u00f3\u0142praca z firmami z sektora IT. Jestem przekonany, \u017ce decyzja dotycz\u0105ca utworzenia osobnego wydzia\u0142u, w kt\u00f3rym rozwijane b\u0119d\u0105 zagadnienia zwi\u0105zane z informatyk\u0105 umocni t\u0119 dyscyplin\u0119 i sprawi, \u017ce specjali\u015bci opuszczaj\u0105cy mury uczelni b\u0119d\u0105 jeszcze lepiej przygotowani do pe\u0142nienia roli programist\u00f3w, analityk\u00f3w czy administrator\u00f3w sieci.\n\nProf. Marek Kisiel-Dorohinicki, pomys\u0142odawca wyodr\u0119bnienia nowego wydzia\u0142u wyja\u015bnia:\n\n\u2013 \nTworz\u0105c nowy wydzia\u0142, stawiamy na rozw\u00f3j bada\u0144 w IT we wsp\u00f3\u0142pracy z innymi jednostkami zajmuj\u0105cymi si\u0119 podobnymi zagadnieniami. Nasze dzia\u0142ania ukierunkowane s\u0105 na podkre\u015blenie istotno\u015bci tej tematyki na poziomie AGH oraz pr\u0119\u017cny rozw\u00f3j wsp\u00f3\u0142pracy np. w obszarze sztucznej inteligencji z jednostkami wewn\u0119trznymi, instytucjami krajowymi, jak i zagranicznymi. Poszukujemy porozumienia i mo\u017cliwo\u015bci realizacji wsp\u00f3lnych dzia\u0142a\u0144 pod egid\u0105 jednostki, kt\u00f3ra niew\u0105tpliwie b\u0119dzie rozpoznawalna poza murami AGH. Stanowi bowiem efekt pracy nad rozwojem obszaru IT rozpocz\u0119tej ju\u017c w latach 80. XX wieku przez naszych poprzednik\u00f3w.\n\nWydzia\u0142 Informatyki rozpoczyna dzia\u0142alno\u015b\u0107 z ponad stuosobow\u0105 kadr\u0105 (dotychczasowymi pracownikami Instytutu Informatyki), w tym z ponad dwudziestoma profesorami. Kadra ta jest ca\u0142y czas rozwijana, tak jak oferta dydaktyczna, us\u0142ugowa i badawcza jednostki, kt\u00f3ra b\u0119dzie stanowi\u0142a bezpo\u015bredni\u0105 kontynuacj\u0119 dzia\u0142a\u0144 prowadzonych w Instytucie Informatyki. Baz\u0105 lokalow\u0105 b\u0119dzie dotychczasowa siedziba Instytutu Informatyki tj. budynek D-17 przy ul. Kawiory 21. Dotychczasowy Wydzia\u0142 Informatyki, Elektroniki i Telekomunikacji pozostaje pod niezmienion\u0105 nazw\u0105.\n\nPowr\u00f3t", "metadata": {"url": "https://www.agh.edu.pl/aktualnosci/detail/w-agh-rozpoczyna-dzialalnosc-nowy-wydzial", "title": "W AGH rozpoczyna dzia\u0142alno\u015b\u0107 nowy wydzia\u0142-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "1189c79a82c7f6bbe73a86d6ac44bb15", "word_count": 639, "headings": [{"level": 1, "text": "W AGH rozpoczyna dzia\u0142alno\u015b\u0107 nowy wydzia\u0142"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}