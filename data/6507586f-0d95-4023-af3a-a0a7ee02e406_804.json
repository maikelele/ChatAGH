{"content": "# DIANA Defence and Security Days w Krakowie-- Cybersecurity Centre \n\nURL: https://www.cc.agh.edu.pl/aktualnosci/detail?tx_news_pi1%5Baction%5D=detail&tx_news_pi1%5Bcontroller%5D=News&tx_news_pi1%5Bnews%5D=1101&cHash=8a6065f5aed1b6cb7dd546e5bb908dc4\nCrawled: 2025-03-19 21:39:16\n\nDIANA Defence and Security Days w Krakowie \n\n 10/02/2025 \n\n Ekosystem NATO DIANA ro\u015bnie w si\u0142\u0119, a Krak\u00f3w sta\u0142 si\u0119 miejscem, gdzie \u201erodzina DIANA\u201d mog\u0142a si\u0119 spotka\u0107, wymieni\u0107 do\u015bwiadczeniami i zaprezentowa\u0107 swoje innowacyjne rozwi\u0105zania. \n\nW dniach 4-6 lutego 2025 roku Krak\u00f3w sta\u0142 si\u0119 centrum innowacji i wsp\u00f3\u0142pracy. Wydarzenie DIANA Defence and Security Days by\u0142o okazj\u0105 do spotkania si\u0119 ponad 400 os\u00f3b z ponad z Europy, Stan\u00f3w Zjednoczonych i Kanady, centr\u00f3w testowych oraz akcelerator\u00f3w wsp\u00f3\u0142pracuj\u0105cych z NATO. Celem spotkania by\u0142o wzmocnienie ekosystemu DIANA oraz wsparcie innowator\u00f3w rozwijaj\u0105cych technologie o podw\u00f3jnym zastosowaniu (dual-use).\u00a0\n\nGenera\u0142 brygady Marcin G\u00f3rka, polski przedstawiciel w Radzie Dyrektor\u00f3w DIANA, otworzy\u0142 wydarzenie, a kluczowy wyk\u0142ad wyg\u0142osi\u0142 pu\u0142kownik Dennis Gyllensporre, przewodnicz\u0105cy Rady DIANA. W\u015br\u00f3d licznych paneli i prelekcji znalaz\u0142y si\u0119 r\u00f3wnie\u017c warsztaty dotycz\u0105ce wsp\u00f3\u0142pracy z klientami sektora obronno\u015bci, walidacji technologii na polu bitwy. Wydarzenie prowadzili przedstawiciele pierwszej kohorty NATO DIANA, kt\u00f3rzy dzieli si\u0119 lekcjami wyniesionymi z poprzedniej edycji. \u00a0\n\nWydarzenie by\u0142o r\u00f3wnie\u017c okazj\u0105 do prezentacji polskich innowacji. W\u015br\u00f3d 74 start-up\u00f3w drugiej kohorty DIANA znalaz\u0142y si\u0119 cztery polskie firmy: IS-Wireless, Blue Armada Robotics, Microamp oraz ResQuant. Innowatorzy mieli mo\u017cliwo\u015b\u0107 zdobycia praktycznej wiedzy na temat rozwoju produkt\u00f3w, pozyskiwania finansowania oraz poruszania si\u0119 w skomplikowanych strukturach sektora obronno\u015bci.\u00a0\n\nKrak\u00f3w odgrywa szczeg\u00f3ln\u0105 rol\u0119 w rozwijaj\u0105cym si\u0119 ekosystemie DIANA. W marcu 2024 roku powsta\u0142 tu Krakow DIANA Accelerator \u2014 wsp\u00f3lne przedsi\u0119wzi\u0119cie Krakowskiego Parku Technologicznego oraz Akademii G\u00f3rniczo-Hutniczej. Akcelerator oferuje nowoczesny program wspieraj\u0105cy rozw\u00f3j technologii dual-use oraz przestrze\u0144 do pracy dla innowator\u00f3w. Dzi\u0119ki tej inicjatywie Krak\u00f3w sta\u0142 si\u0119 wa\u017cnym punktem na mapie mi\u0119dzynarodowych dzia\u0142a\u0144 DIANA.\u00a0\n\n\u201ePolska odgrywa coraz wi\u0119ksz\u0105 rol\u0119 w budowaniu przysz\u0142o\u015bci innowacji na rzecz obronno\u015bci. Jeste\u015bmy dumni, \u017ce mo\u017cemy wspiera\u0107 rozw\u00f3j ekosystemu DIANA i pokazywa\u0107 potencja\u0142 polskich innowator\u00f3w\u201d \u2014 podkre\u015bli\u0142a Izabela Albrycht z Centrum Cyberbezpiecze\u0144stwa AGH, kt\u00f3re to Centrum przygotowa\u0142o na DIANA Defence and Security Days raport prezentuj\u0105cy ofert\u0119 siedmiu polskich Centr\u00f3w Testowych w sieci NATO DIANA. Publikacja jest dost\u0119pna na stronie diana.krakow.pl.\u00a0\n\nPolska, jako kraj przeznaczaj\u0105cy najwy\u017cszy procent PKB na obronno\u015b\u0107 w NATO, odgrywa istotn\u0105 rol\u0119 w kszta\u0142towaniu przysz\u0142o\u015bci technologii dual-use. DIANA Defence and Security Days w Krakowie pokaza\u0142y, jak wa\u017cne jest wsp\u00f3\u0142dzia\u0142anie sektora obronno\u015bci z innowatorami, aby wsp\u00f3lnie budowa\u0107 bezpieczniejsz\u0105 przysz\u0142o\u015b\u0107.\u00a0\n\nPowr\u00f3t", "metadata": {"url": "https://www.cc.agh.edu.pl/aktualnosci/detail?tx_news_pi1%5Baction%5D=detail&tx_news_pi1%5Bcontroller%5D=News&tx_news_pi1%5Bnews%5D=1101&cHash=8a6065f5aed1b6cb7dd546e5bb908dc4", "title": "DIANA Defence and Security Days w Krakowie-- Cybersecurity Centre ", "depth": 3, "duplicate": false, "content_hash": "60b1b5c9ece22141b9cb069239a3eaa4", "word_count": 347, "headings": [{"level": 1, "text": "DIANA Defence and Security Days w Krakowie"}, {"level": 2, "text": "Stopka"}]}}