{"content": "# \u201eWitamina C i z\u0142e skutki jej niedobor\u00f3w\u201d \u2013 felieton-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/witamina-c-i-zle-skutki-jej-niedoborow-felieton\nCrawled: 2025-03-19 21:14:54\n\n\u201eWitamina C i z\u0142e skutki jej niedobor\u00f3w\u201d \u2013 felieton \n\n 15/02/2025 \n\nPostanowi\u0142em zrobi\u0107 jeszcze jeden przerywnik w serii felieton\u00f3w po\u015bwi\u0119conych historii zawartej w medalach, bo chodzi o wa\u017cny i aktualny temat zdrowego od\u017cywiania.\n\nOkres zimy przez ca\u0142e stulecia wi\u0105za\u0142 si\u0119 z tym, \u017ce w diecie ludzi brakowa\u0142o witamin, w szczeg\u00f3lno\u015bci witaminy C. Pozbawieni tej witaminy ludzie chorowali na szkorbut, ci\u0119\u017ck\u0105 chorob\u0119 niedoborow\u0105, kt\u00f3ra niekiedy ko\u0144czy\u0142a si\u0119 nawet \u015bmierci\u0105. O tym, jak gro\u017ana to by\u0142a choroba \u015bwiadcz\u0105 dokumenty marynarki wojennej Wielkiej Brytanii. Ot\u00f3\u017c podczas wojny siedmioletniej z Francj\u0105 (1756-1763) na okr\u0119tach brytyjskich s\u0142u\u017cy\u0142o 185 tys. marynarzy. Z nich 72% zmar\u0142o z powodu szkorbutu, a tylko 1% zgin\u0105\u0142 w walkach. Choroba by\u0142a bardziej niszczycielska od nieprzyjaciela!\n\nNikt nie odnotowa\u0142, jak wielu polskich wie\u015bniak\u00f3w mar\u0142o w tym czasie ka\u017cdego roku z powodu braku witaminy C i szkorbutu \u2013 ale by\u0142a to tak\u017ce znacz\u0105ca liczba.\n\nTeraz nam to ju\u017c nie grozi, bo w normalnych warunkach przez ca\u0142y rok mo\u017cna kupowa\u0107 owoce zawieraj\u0105ce ow\u0105 witamin\u0119, chocia\u017c nawet w ca\u0142kiem niedawnych czasach bywa\u0142o z tym r\u00f3\u017cnie. W latach 60. XX wieku ogarni\u0119ty obsesj\u0105 nie wydawania dewiz nieformalny w\u0142adca Polski, sekretarz KC PZPR W\u0142adys\u0142aw Gom\u00f3\u0142ka, zabrania\u0142 sprowadzania cytryn i pomara\u0144czy, a doradcom, kt\u00f3rzy ostrzegali go na temat skutk\u00f3w braku witaminy C w diecie Polak\u00f3w odpowiada\u0142, \u017ce w kiszonej kapu\u015bcie jest tej witaminy wi\u0119cej, ni\u017c w cytrynach. By\u0142a to prawda, ale trudno by\u0142o wyciska\u0107 kiszon\u0105 kapust\u0119 do herbaty, wi\u0119c jak czasem \u201erzucili\u201d troch\u0119 cytryn do sklep\u00f3w \u2013 to od razu ustawia\u0142y si\u0119 d\u0142ugie kolejki klient\u00f3w. By\u0107 mo\u017ce znacie Pa\u0144stwo piosenk\u0119 \u0141azuki \u201eBohdan trzymaj si\u0119\u201d. Jest tam mowa o p\u00f3\u0142godzinnym staniu w kolejce do zakupu cytryn. W piosence jest to przedstawione na weso\u0142o, ale ja sta\u0142em w takich godzinnych kolejkach, wi\u0119c wiem, \u017ce to nie by\u0142o mi\u0142e zaj\u0119cie.\n\n\u0179r\u00f3d\u0142em problem\u00f3w z niedoborem witaminy C jest fakt, \u017ce organizm cz\u0142owieka nie umie jej wytwarza\u0107. Pies wytwarza we w\u0142asnym ciele tyle witaminy C, ile potrzebuje. Syntez\u0119 tego wa\u017cnego zwi\u0105zku chemicznego opanowa\u0142y krowy, maj\u0105 t\u0119 zdolno\u015b\u0107 szczury i myszy \u2013 ale ludzie nie. Dlatego Andrzej Rosiewicz \u015bpiewaj\u0105cy \u201eNajwi\u0119cej witaminy maj\u0105 polskie dziewczyny\u201d ma racj\u0119, \u017ce najlepsze pod ka\u017cdym wzgl\u0119dem s\u0105 polskie dziewczyny (tu si\u0119 z nim ca\u0142kowicie zgadzam!), ale witaminy to one nie maj\u0105, chyba \u017ce w\u0142a\u015bnie zajadaj\u0105 pomara\u0144cze, mandarynki albo dodaj\u0105 cytryn\u0119 do herbaty.\n\nWitamina C g\u0142\u00f3wnie kojarzy si\u0119 nam w\u0142a\u015bnie z cytrusami. Wyhodowano mn\u00f3stwo ich odmian i zale\u017cnie od gustu (i od trafnych decyzji w sklepie) mo\u017cemy si\u0119 cieszy\u0107 owocami bardziej lub mniej s\u0142odkimi. Pomara\u0144cze inspirowa\u0142y nawet poet\u00f3w, kt\u00f3rzy pisali o nich \u201ez\u0142ote jab\u0142ka Hesperyd\u201d, nawi\u0105zuj\u0105c do greckiego mitu o Hesperydach, Nimfach Zachodz\u0105cego S\u0142o\u0144ca, kt\u00f3re mia\u0142y strzec cudownego ogrodu pe\u0142nego wspania\u0142ych owoc\u00f3w. Niestety w mitach greckich dobranie si\u0119 do owego strze\u017conego ogrodu by\u0142o niemo\u017cliwe, poniewa\u017c wraz z Hesperydami strzeg\u0142 go stug\u0142owy smok Ladon.\n\nNa szcz\u0119\u015bcie ludzie opanowali hodowl\u0119 drzew rodz\u0105cych pomara\u0144cze, mandarynki i cytryny. Podobno wszystkie one wywodz\u0105 si\u0119 z dzikich gatunk\u00f3w drzew, kt\u00f3re 8 milion\u00f3w lat temu ros\u0142y w naturalny spos\u00f3b u podn\u00f3\u017ca Himalaj\u00f3w (w Asamie, Birmie i Junnanie). Pierwsza wzmianka o cytrusach hodowanych przez ludzi pochodzi z Chin, gdzie w V wieku p.n.e. rolnicy p\u0142acili podatki mi\u0119dzy innymi w\u0142a\u015bnie cytrusami. Od III wieku p.n.e. s\u0105 zapiski o hodowli i sprzeda\u017cy cytrus\u00f3w.\n\nW Europie cytrusy by\u0142y ch\u0119tnie podawane na ucztach w staro\u017cytnym Rzymie, znaleziono je mi\u0119dzy innymi w pogrzebanych przez wieki pod wulkanicznym py\u0142em Pompejach.\n\nNo a teraz my si\u0119 nimi zachwycamy.\n\nSmacznego!\n\nSkr\u00f3cona wersja powy\u017cszego felietonu autorstwa prof. Ryszarda Tadeusiewicza zosta\u0142a opublikowana w \u201eDzienniku Polskim\u201d oraz \u201eGazecie Krakowskiej\u201d 14\n lutego 2025 r.\n\nWykaz wszystkich publikacji popularnonaukowych prof. Tadeusiewicza wraz z odno\u015bnikami do ich pe\u0142nych wersji\n\nPowr\u00f3t", "metadata": {"url": "https://agh.edu.pl/aktualnosci/detail/witamina-c-i-zle-skutki-jej-niedoborow-felieton", "title": "\u201eWitamina C i z\u0142e skutki jej niedobor\u00f3w\u201d \u2013 felieton-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "f90534a383812beb4b68a6dfb1f07413", "word_count": 587, "headings": [{"level": 1, "text": "\u201eWitamina C i z\u0142e skutki jej niedobor\u00f3w\u201d \u2013 felieton"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}