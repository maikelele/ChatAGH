{"content": "# Przewodnik - Wydzia\u0142 Humanistyczny AGH\n\nURL: https://wh.agh.edu.pl/student/przewodnik/\nCrawled: 2025-03-19 21:37:17\n\nPrzewodnik\n\nKiedy zostaniesz studentem?\n\nStatus Studenta uzyskasz 1 pa\u017adziernika \u2013 od tego dnia b\u0119dziemy mogli po\u015bwiadcza\u0107 to odpowiednim dokumentem, otrzymasz te\u017c w\u00f3wczas legitymacj\u0119 studenck\u0105. Legitymacja mo\u017ce sta\u0107 si\u0119 tak\u017ce Twoj\u0105 kart\u0105 biblioteczn\u0105 (zar\u00f3wno w naszej Bibliotece G\u0142\u00f3wnej AGH, jak i w Bibliotece Jagiello\u0144skiej. Opr\u00f3cz tego legitymacja mo\u017ce pe\u0142ni\u0107 funkcj\u0119 KKM.\n\nNa pierwszym roku studi\u00f3w mo\u017cesz si\u0119 ubiega\u0107 o przyznanie miejsca w domu studenckim, stypendium socjalnego oraz stypendium specjalnego dla os\u00f3b niepe\u0142nosprawnych. Terminy sk\u0142adania wniosk\u00f3w, szczeg\u00f3\u0142owe informacje oraz wnioski dost\u0119pne s\u0105 na naszej stronie \nw zak\u0142adce Pomoc socjalna\n.\n\nBez tych s\u0142\u00f3w (na I roku) ani rusz\n\nKr\u00f3tki s\u0142owniczek poj\u0119\u0107, kt\u00f3re warto zna\u0107.\n\nRektor \u2013 godno\u015b\u0107 osoby zarz\u0105dzaj\u0105cej ca\u0142\u0105 uczelni\u0105. Najcz\u0119\u015bciej jest to jeden z profesor\u00f3w tej uczelni.\n\nProrektorzy \u2013 osoby, kt\u00f3re zast\u0119puj\u0105 rektora w konkretnych sprawach dotycz\u0105cych uczelni, st\u0105d przy tytule prorektora znajduje si\u0119 dodatkowe okre\u015blenie\n\nnp.: ds. kszta\u0142cenia.\n\nDziekan \u2013 najwa\u017cniejsza osoba na wydziale, jego g\u0142owa, podejmuje wszystkie najwa\u017cniejsze decyzje. Zajmuje najwy\u017csz\u0105 pozycj\u0119 w wydzia\u0142owej hierarchii w\u0142adzy.\n\nProdziekani \u2013 osoby, kt\u00f3re zast\u0119puj\u0105 dziekana w konkretnych sprawach dotycz\u0105cych wydzia\u0142u, st\u0105d przy tytule prodziekana znajduje si\u0119 dodatkowe okre\u015blenie np.: ds. wsp\u00f3\u0142pracy z zagranic\u0105, ds. bada\u0144 naukowych. Studenci najcz\u0119\u015bciej jednak korzystaj\u0105 z wiedzy i pomocy prodziekana ds. kszta\u0142cenia i student\u00f3w, kt\u00f3ry mo\u017ce np., na pro\u015bb\u0119 Studenta, wyrazi\u0107 zgod\u0119 na zmian\u0119 grupy \u0107wiczeniowej.\n\nRok akademicki \u2013 okres rozpoczynaj\u0105cy si\u0119 w pa\u017adzierniku i ko\u0144cz\u0105cy we wrze\u015bniu nast\u0119pnego roku, sk\u0142adaj\u0105cy si\u0119 z dw\u00f3ch semestr\u00f3w (zimowego i letniego) oraz dw\u00f3ch sesji (zimowej i letniej).\n\nKurs \u2013 przedmiot sk\u0142adaj\u0105cy si\u0119 najcz\u0119\u015bciej z 30 godzin \u0107wicze\u0144 i 30 godzin wyk\u0142adu (chocia\u017c zdarzaj\u0105 si\u0119 kursy, kt\u00f3re obejmuj\u0105 mniejsz\u0105 liczb\u0119 godzin lub sk\u0142adaj\u0105 si\u0119 tylko z wyk\u0142adu lub tylko z \u0107wicze\u0144), np. \u201eWst\u0119p do socjologii\u201d.\n\nWyk\u0142ad \u2013 nie zawsze obowi\u0105zkowa forma zaj\u0119\u0107, polegaj\u0105ca z regu\u0142y na monologu prowadz\u0105cego, kt\u00f3ry przez 90 minut (na og\u00f3\u0142 raz w tygodniu) przekazuje Studentom wiedz\u0119 z okre\u015blonego tematu. Przydatna Ci b\u0119dzie umiej\u0119tno\u015b\u0107 szybkiego notowania.\n\nWyk\u0142ad fakultatywny \u2013 przedmiot, kt\u00f3ry Student wybiera z okre\u015blonej, dost\u0119pnej w ofercie wydzia\u0142u, puli wedle uznania / zainteresowa\u0144.\n\n\u0106wiczenia / konwersatorium \u2013 obowi\u0105zkowa interaktywna forma zaj\u0119\u0107, polegaj\u0105ca najcz\u0119\u015bciej na uczestnictwie w dyskusji moderowanej przez prowadz\u0105c\u0105/ego \u0107wiczenia. Warunkiem w\u0142\u0105czenia si\u0119 do niej jest zatem wcze\u015bniejsze przygotowanie si\u0119 do ka\u017cdych zaj\u0119\u0107 na podstawie analizy zadanych tekst\u00f3w. \u0106wiczenia trwaj\u0105 zazwyczaj 90 minut i odbywaj\u0105 si\u0119 raz w tygodniu.\n\nLaboratorium \u2013 rodzaj obowi\u0105zkowych \u0107wicze\u0144, na naszym wydziale z regu\u0142y dotyczy przedmiot\u00f3w, w kt\u00f3rych konieczne jest u\u017cycie komputer\u00f3w.\n\nSesja \u2013 czas (po zako\u0144czeniu semestru), w kt\u00f3rym nie odbywaj\u0105 si\u0119 ju\u017c zaj\u0119cia, ale Studenci musz\u0105 zmierzy\u0107 si\u0119 z egzaminami. Trwa zazwyczaj 2 tygodnie.\n\nKolokwium \u2013 ustna lub cz\u0119\u015bciej pisemna forma sprawdzania wiedzy Student\u00f3w (najcz\u0119\u015bciej z zakresu \u0107wicze\u0144/konwersatori\u00f3w/laboratori\u00f3w). Mo\u017ce przyj\u0105\u0107 form\u0119 kolokwium zaliczeniowego weryfikuj\u0105cego znajomo\u015b\u0107 materia\u0142u om\u00f3wionego podczas ca\u0142ego semestru lub kolokwi\u00f3w cz\u0105stkowych odbywaj\u0105cych si\u0119 kilka razy w semestrze.\n\nZaliczenie \u2013 pozytywna ocena najcz\u0119\u015bciej z \u0107wicze\u0144 (ale te\u017c z niekt\u00f3rych wyk\u0142ad\u00f3w) uzyskana na podstawie kolokwium ustnego lub pisemnego lub/ i przygotowanej przez Studenta pracy ko\u0144cowej (np. w formie eseju, recenzji, projektu). Uzyskanie zaliczenia jest niezb\u0119dne, by m\u00f3c przyst\u0105pi\u0107 do egzaminu z konkretnego przedmiotu. Nale\u017cy je zdoby\u0107 do ko\u0144ca semestru (przed rozpocz\u0119ciem sesji egzaminacyjnej). Student ma prawo przyst\u0105pi\u0107 do zaliczenia w trzech, wyznaczonych przez prowadz\u0105c\u0105/ego, zaj\u0119cia terminach (w sytuacji, gdyby w terminie pierwszym Studentowi si\u0119 nie powiod\u0142o).\n\nEgzamin \u2013 pisemna lub ustna forma zweryfikowania wiedzy Student\u00f3w z okre\u015blonego przedmiotu. Je\u015bli przedmiot sk\u0142ada si\u0119 z \u0107wicze\u0144 i wyk\u0142adu, warunkiem przyst\u0105pienia do egzaminu jest uzyskanie zaliczenia z \u0107wicze\u0144. Student ma prawo do trzech termin\u00f3w egzaminacyjnych.\n\nDy\u017cur \u2013 wyznaczony przez pracownik\u00f3w (naukowo-dydaktycznych, administracyjnych) czas przeznaczony na kontakty ze Studentami. Ka\u017cdy pracownik dy\u017curuje dwa razy w tygodniu przez co najmniej jedn\u0105 godzin\u0119.\n\nGodziny rektorskie \u2013 skr\u00f3cone, za zgod\u0105 rektora, godziny zaj\u0119\u0107 dla wszystkich Student\u00f3w uczelni. Taka sytuacja zdarza si\u0119 sporadycznie, najcz\u0119\u015bciej w dniu poprzedzaj\u0105cym dzie\u0144 / okres \u015bwi\u0105teczny.\n\nGrilloprzestrze\u0144 \u2013 zielony fragment Miasteczka Studenckiego AGH, na kt\u00f3rym wszyscy rozk\u0142adaj\u0105 grille i koce, jak tylko zniknie mro\u017ane zimowe powietrze.\n\nJuwenalia \u2013 czas (najcz\u0119\u015bciej kilka majowych dni), kiedy Krak\u00f3w nale\u017cy do Student\u00f3w, w ca\u0142ym mie\u015bcie odbywaj\u0105 si\u0119 rozmaite koncerty i imprezy studenckie, a miasteczko AGH p\u0119ka w szwach!\n\nPoch\u00f3d juwenaliowy \u2013 odbywa si\u0119 zawsze w majowy pi\u0105tek z udzia\u0142em ka\u017cdego, kto ma ochot\u0119 (a raczej wi\u0119kszo\u015b\u0107 ma!). Nale\u017cy si\u0119 przebiera\u0107 \u2013 liczy si\u0119 pomys\u0142 i dobra zabawa. Kolorowy poch\u00f3d wyrusza z parkingu przy ul. Reymonta, przechodzi ulicami Krakowa a\u017c do Rynku G\u0142\u00f3wnego.\n\nPok\u00f3j studencki \u2013 specjalne miejsce dla student\u00f3w, gdzie mo\u017cesz z dala od korytarzowego ha\u0142asu odpocz\u0105\u0107, porozmawia\u0107, pouczy\u0107 si\u0119 lub co\u015b zje\u015b\u0107\n\nCo i gdzie? - Mapa AGH\n\nTeksty i ksi\u0105\u017cki na zaj\u0119cia \u2013 o bibliotece\n\nW ramach \u0107wicze\u0144 lub konwersatori\u00f3w, wyk\u0142adowcy cz\u0119sto b\u0119d\u0105 oczekiwali od Was znajomo\u015bci konkretnych tekst\u00f3w. Niekiedy konieczne b\u0119dzie znalezienie ich samodzielnie.\u00a0 Ksi\u0119gozbi\u00f3r dawnej Biblioteki WH zosta\u0142 przeniesiony do \nBiblioteki G\u0142\u00f3wnej\n AGH. Mo\u017cesz te\u017c skorzysta\u0107 z ksi\u0119gozbioru Biblioteki Jagiello\u0144skiej albo Wojew\u00f3dzkiej Biblioteki Publicznej w Krakowie, kt\u00f3ra r\u00f3wnie\u017c posiada naukowe zasoby.\n\nWizualizacje Kampusu AGH: \nhttps://geoepom.dgn.agh.edu.pl/\n, \nhttps://www.agh.edu.pl/o-agh/kontakt/mapa-agh\n.\n\nTw\u00f3j indywidualny harmonogram dost\u0119pny po zalogowaniu na \nhttps://plan.agh.edu.pl\n przy ka\u017cdej sali pojawia si\u0119 mapka oparta o wsp\u00f3\u0142rz\u0119dne GPS danej lokalizacji.\n\nWydzia\u0142owy savoir-vivre\n\nJak si\u0119 zwraca\u0107 do wyk\u0142adowc\u00f3w?\n\nDo pracownik\u00f3w uczelni wy\u017cszej nale\u017cy zwraca\u0107 si\u0119 z u\u017cyciem ich stopnia, tytu\u0142u naukowego lub pe\u0142nionej funkcji:\n\nPani Rektor / Panie Rektorze (tak\u017ce do prorektor\u00f3w),\n\nPani Dziekan / Panie Dziekanie (tak\u017ce do prodziekan\u00f3w),\n\nPani Profesor / Panie Profesorze (tak\u017ce do wyk\u0142adowc\u00f3w ze stopniem doktora habilitowanego i profesor\u00f3w uczelni),\n\nPani Doktor / Panie Doktorze,\n\nw przypadku os\u00f3b z tytu\u0142em magistra stosowna jest powszechna forma grzeczno\u015bciowa: Prosz\u0119 Pani, Prosz\u0119 Pana.\n\nE-mail \u2013 rzecz o e-relacjach\n\nBez komunikacji elektronicznej trudno sobie dzi\u015b wyobrazi\u0107 funkcjonowanie w jakiejkolwiek sferze \u017cycia. Dotyczy to tak\u017ce uczelni wy\u017cszej. Maile bowiem, zw\u0142aszcza adresowane do wyk\u0142adowc\u00f3w, mimo swojej powszechno\u015bci, a mo\u017ce w\u0142a\u015bnie ze wzgl\u0119du na ni\u0105, wymagaj\u0105 przestrzegania regu\u0142 wysokiej kultury i taktu.\n\nA zatem:\n\nNapisz zrozumia\u0142y tytu\u0142, w kt\u00f3rym b\u0119dzie zawarty pow\u00f3d korespondencji. Tre\u015b\u0107 listu zacznij od zwrotu grzeczno\u015bciowego: wraz z tytu\u0142em naukowym (\u201cSzanowna Pani Doktor/ Szanowny Panie Profesorze\u201d). Nast\u0119pnie rozwi\u0144 w kilku s\u0142owach, z jakiego powodu piszesz wiadomo\u015b\u0107. Nawet je\u015bli jej celem jest tylko przes\u0142anie za\u0142\u0105cznika.\n\nZadbaj o poprawno\u015b\u0107 j\u0119zykow\u0105 oraz wysoki styl swoich maili!\n\nNie wolno w tre\u015bci maila pos\u0142ugiwa\u0107 si\u0119 samymi wielkimi literami (kapitalikami),\n\nWiadomo\u015bci formatowa\u0107 nale\u017cy ostro\u017cnie, bez ekstrawagancji \u2013 u\u017cywanie niestandardowej czcionki, specyficznego t\u0142a, emotikon\u00f3w oraz innych \u201edekoracji\u201d jest niewskazane,\n\nNie powinno si\u0119 wysy\u0142a\u0107 du\u017cych plik\u00f3w poprzez e-mail, je\u017celi odbiorca wyra\u017anie o to nie poprosi\u0142 (chc\u0105c za\u0142\u0105czy\u0107 do maila jaki\u015b plik, nale\u017cy si\u0119 wcze\u015bniej upewni\u0107, \u017ce odbiorca si\u0119 go spodziewa oraz \u017ce rozmiar takiego za\u0142\u0105cznika nie jest zbyt du\u017cy, a je\u015bli to mo\u017cliwe, kompresowa\u0107 za\u0142\u0105czniki),\n\nAbsolutnie niedopuszczalne jest wys\u0142anie do wyk\u0142adowc\u00f3w tzw. \u201e\u0142a\u0144cuszk\u00f3w\u201d, dowcip\u00f3w,\n\nNiedopuszczalne jest wysy\u0142anie jednej wiadomo\u015bci do wielu odbiorc\u00f3w i automatyczne udost\u0119pnianie ich adres\u00f3w (je\u015bli zasadne jest przekazanie maila wi\u0119kszej liczbie os\u00f3b, skorzysta\u0107 nale\u017cy z pola \u201eBCC\u201d lub \u201eUDW\u201d, poniewa\u017c nie ka\u017cdy musi sobie \u017cyczy\u0107, by jego adres e-mail zosta\u0142 ujawniony pozosta\u0142ym adresatom),\n\nKategorycznie zabronione jest przesy\u0142anie tre\u015bci czyich\u015b maili innym osobom, bez wcze\u015bniejszego uzyskania ich zgody,\n\nKiedy temat wiadomo\u015bci ma dotyczy\u0107 ca\u0142ego Twojego roku najlepiej by\u0142oby, aby korespondencj\u0119 prowadzi\u0142 starosta (pomy\u015blcie o wsp\u00f3lnym mailu).\n\nWiadomo\u015bci do wyk\u0142adowc\u00f3w warto wysy\u0142a\u0107 z adresu w domenie AGH (@student.agh.edu.pl).\n\nTre\u015b\u0107 maila zako\u0144cz r\u00f3wnie\u017c zwrotem grzeczno\u015bciowym: \u201cZ wyrazami szacunku\u201d. Linijk\u0119 ni\u017cej podaj swoje imi\u0119 i nazwisko oraz kierunek i rok studi\u00f3w.\n\nPrzyk\u0142adowy mail\n\nTYTU\u0141: Zagadnienia do egzaminu ze \u201cSpo\u0142ecznego wymiaru technologii\u201d\n\nSzanowny Panie Profesorze,\n\nzwracam si\u0119 z uprzejm\u0105 pro\u015bb\u0105 o udost\u0119pnienie listy zagadnie\u0144, kt\u00f3re b\u0119d\u0105 poruszane na egzaminie ze \u201cSpo\u0142ecznego wymiaru technologii\u201d. Dzi\u0119kuj\u0119 za odpowied\u017a.\n\nZ wyrazami szacunku,\n\nJan Kowalski\n\nstarosta II roku Informatyki spo\u0142ecznej\n\nZapuka\u0107 czy nie zapuka\u0107?\n\nDrzwi do pokoi wyk\u0142adowc\u00f3w s\u0105 na og\u00f3\u0142 zamkni\u0119te, sygnalizuj\u0105c tym samym potrzeb\u0119 prywatno\u015bci. Chc\u0105c wej\u015b\u0107 do kt\u00f3rego\u015b z nich, nale\u017cy zapuka\u0107 i poczeka\u0107 na zaproszenie. Nieeleganckie jest samowolne wtargni\u0119cie, zanim padnie przyzwolenie ze strony gospodarza. Niewielkim odst\u0119pstwem od tej regu\u0142y s\u0105 godziny dy\u017cur\u00f3w pracownik\u00f3w, w czasie kt\u00f3rych dozwolone jest (po uprzednim zapukaniu) sprawdzenie, czy wyk\u0142adowca jest wewn\u0105trz i dopytanie czy mo\u017ce nas przyj\u0105\u0107.\n\nO sp\u00f3\u017anieniach i nie tylko\n\nPunktualno\u015bci nie nale\u017cy traktowa\u0107 liberalnie. Je\u015bli jednak, z wa\u017cnych powod\u00f3w, Student nie zdo\u0142a dotrze\u0107 na zaj\u0119cia na czas, wej\u015bcie do sali powinno si\u0119 odby\u0107 w spos\u00f3b dyskretny, nie p\u00f3\u017aniej jednak ni\u017c po 15 minutach od ich rozpocz\u0119cia. Obowi\u0105zuje s\u0142ynny \u201estudencki kwadrans\u201d (chyba, \u017ce wyk\u0142adowcy zastrzeg\u0105 brak tolerancji dla jakichkolwiek sp\u00f3\u017anie\u0144).\n\nW sytuacji, gdy Student musi opu\u015bci\u0107 sal\u0119 przed godzin\u0105 zako\u0144czenia zaj\u0119\u0107, powinien o tym fakcie uprzedzi\u0107 wyk\u0142adowc\u0119. Z pomieszczenia wychodzi\u0107 w\u00f3wczas nale\u017cy \u201epo angielsku\u201d \u2013 to znaczy bez zb\u0119dnego ha\u0142asu, po\u017cegna\u0144, tak aby nie zak\u0142\u00f3ci\u0107 zaj\u0119\u0107.", "metadata": {"url": "https://wh.agh.edu.pl/student/przewodnik/", "title": "Przewodnik - Wydzia\u0142 Humanistyczny AGH", "depth": 3, "duplicate": false, "content_hash": "d39e05bbd859a4e2aa2b7463f976f4e7", "word_count": 1381, "headings": [{"level": 1, "text": "Przewodnik"}, {"level": 2, "text": "Kiedy zostaniesz studentem?"}, {"level": 2, "text": "Bez tych s\u0142\u00f3w (na I roku) ani rusz"}, {"level": 2, "text": "Co i gdzie? - Mapa AGH"}, {"level": 2, "text": "Wydzia\u0142owy savoir-vivre"}, {"level": 3, "text": "%20"}]}}