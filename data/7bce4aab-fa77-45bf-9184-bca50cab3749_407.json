{"content": "# Uroczysta Graduacja Absolwent\u00f3w | Wydzia\u0142 Informatyki, Elektroniki i Telekomunikacji AGH\n\nURL: https://iet.agh.edu.pl/uroczysta-graduacja-absolwentow/\nCrawled: 2025-03-19 21:31:34\n\nUroczysta Graduacja Absolwent\u00f3w\n\nInformacje dla student\u00f3w\n\nWydarzenia\n\nOsi\u0105gni\u0119cia\n\nKonkursy\n\nStypendia i wyjazdy\n\nOferty pracy \u2013 badania\n\n29 listopada w auli AGH odby\u0142a si\u0119 wyj\u0105tkowa uroczysto\u015b\u0107 \u2013 wsp\u00f3lna graduacja absolwent\u00f3w dw\u00f3ch wydzia\u0142\u00f3w: Wydzia\u0142u Informatyki, Elektroniki i Telekomunikacji oraz Wydzia\u0142u Humanistycznego. By\u0142 to dzie\u0144 pe\u0142en wzrusze\u0144, refleksji i inspiruj\u0105cych przem\u00f3wie\u0144, kt\u00f3ry symbolicznie zamkn\u0105\u0142 okres intensywnej nauki, otwieraj\u0105c jednocze\u015bnie drzwi do dalszych wyzwa\u0144 i mo\u017cliwo\u015bci.\nM\u0105dro\u015b\u0107 na dalsz\u0105 drog\u0119 \u2013 przem\u00f3wienie rektora\nUroczysto\u015b\u0107 otworzy\u0142 \nprof. dr hab. in\u017c. Marek Gorgo\u0144\n, kt\u00f3ry reprezentowa\u0142 w\u0142adze rektorskie AGH. W swoim przem\u00f3wieniu zwr\u00f3ci\u0142 uwag\u0119 na wyj\u0105tkowo\u015b\u0107 drogi, jak\u0105 pokonali tegoroczni absolwenci, podkre\u015blaj\u0105c, \u017ce wyb\u00f3r studi\u00f3w na AGH by\u0142 s\u0142uszn\u0105 decyzj\u0105.\nStudia, kt\u00f3re uko\u0144czyli\u015bcie, by\u0142y niezwykle wymagaj\u0105ce, a zdobyta wiedza specyficzna. Jednak dzi\u0119ki temu jeste\u015bcie teraz gotowi na \u015bwiat, jako in\u017cynierowie i specjali\u015bci wielu bran\u017c. Gratuluj\u0119 wam i \u017cycz\u0119, aby\u015bcie zawsze pozostawali aktywnymi cz\u0142onkami naszej spo\u0142eczno\u015bci\n \u2013 m\u00f3wi\u0142 profesor Gorgo\u0144, dodaj\u0105c, \u017ce drzwi AGH zawsze b\u0119d\u0105 dla absolwent\u00f3w otwarte.\nPodr\u00f3\u017c ku nieznanemu \u2013 przem\u00f3wienie Prodziekana WIEiT\nNast\u0119pnie g\u0142os zabra\u0142 Prodziekan ds. Kszta\u0142cenia WIEiT, \ndr in\u017c. Jacek Ko\u0142odziej\n, kt\u00f3ry zainspirowa\u0142 s\u0142uchaczy cytatem z kultowego \u201eStar Treka\u201d: \nKosmos, ostateczna granica\u2026 to pi\u0119cioletnia misja poznawania nowych \u015bwiat\u00f3w\u2026\n \u2013 m\u00f3wi\u0142.\nPodr\u00f3\u017c, jak\u0105 absolwenci odbyli na AGH, por\u00f3wna\u0142 do mi\u0119dzygwiezdnej wyprawy pe\u0142nej wyzwa\u0144, zakrzywie\u0144 czasoprzestrzeni i niepewno\u015bci, ale te\u017c niesamowitych odkry\u0107. \nMam nadziej\u0119, \u017ce przekaza\u0142em wam wiedz\u0119 i umiej\u0119tno\u015bci potrzebne do dalszej eksploracji\n \u2013 powiedzia\u0142, \u017cycz\u0105c absolwentom odwagi w podejmowaniu nowych wyzwa\u0144 oraz wyra\u017caj\u0105c wdzi\u0119czno\u015b\u0107 za to wsp\u00f3lne do\u015bwiadczenie.\u00a0\nProdziekan WIEiT zako\u0144czy\u0142 swoje wyst\u0105pienie inspiruj\u0105cym cytatem z Marka Aureliusza: \n\u017bycz\u0119 wam pogody ducha, aby\u015bcie potrafili zaakceptowa\u0107 to, czego nie mo\u017cecie zmieni\u0107, mieli odwag\u0119 zmienia\u0107 to, co jest w waszej mocy i m\u0105dro\u015bci by odr\u00f3\u017cni\u0107 jedno od drugiego\n. Jego s\u0142owa by\u0142y przestrog\u0105, ale i zach\u0119t\u0105 do \u015bwiadomego i m\u0105drego zarz\u0105dzania w\u0142asnym \u017cyciem, pe\u0142nym zmienno\u015bci i wyzwa\u0144.\nBudowanie przysz\u0142o\u015bci \u2013 inspiruj\u0105ce wyst\u0105pienie absolwenta\nJednym z kluczowych moment\u00f3w uroczysto\u015bci by\u0142o przem\u00f3wienie \nJakuba Kozio\u0142a\n, absolwenta Elektroniki i Telekomunikacji z 2009 roku, obecnie prezesa \nPROIDEA Sp. z o.o.\n Opowiedzia\u0142 on o swojej \u015bcie\u017cce zawodowej, podkre\u015blaj\u0105c, \u017ce to, co dla wielu absolwent\u00f3w dzi\u015b mo\u017ce wydawa\u0107 si\u0119 met\u0105, w rzeczywisto\u015bci jest dopiero pocz\u0105tkiem.\n15 lat temu sta\u0142em w tym samym miejscu co wy. Mia\u0142em marzenie, by zosta\u0107 in\u017cynierem sieciowym, ale \u017cycie potoczy\u0142o si\u0119 inaczej. Dlaczego? Bo \u017cycie to labirynt i \u015bcie\u017cki, kt\u00f3re wybieracie, prowadz\u0105 was w r\u00f3\u017cne miejsca. Wa\u017cne jest nie tylko to, czego si\u0119 nauczyli\u015bcie, ale przede wszystkim ludzie, kt\u00f3rych poznali\u015bcie bo wiedza jest baz\u0105, a kontakty mostami \n\u2013 m\u00f3wi\u0142.\nJakub Kozio\u0142\n zwr\u00f3ci\u0142 uwag\u0119 na kluczow\u0105 rol\u0119 kontakt\u00f3w i relacji, kt\u00f3re buduje si\u0119 w trakcie studi\u00f3w. To dzi\u0119ki poznanym na AGH ludziom postawi\u0142 pierwsze kroki w bran\u017cy organizacji event\u00f3w, co ostatecznie doprowadzi\u0142o go do stworzenia najwi\u0119kszego stacjonarnego hackathonu w Europie \u2013 HackYeah. \nAmbicje s\u0105 jak GPS w \u017cyciu zawodowym \u2013 prowadz\u0105 was do cel\u00f3w, ale tak jak GPS, musz\u0105 by\u0107 regularnie aktualizowane\n \u2013 podkre\u015bla\u0142, zach\u0119caj\u0105c absolwent\u00f3w do ci\u0105g\u0142ego rozwoju i poszerzania horyzont\u00f3w.\nNa koniec doda\u0142: \nPami\u0119tajcie, kontakty, ambicja i rozw\u00f3j \u2013 ten zestaw sprawia, \u017ce \u015bwiat staje przed wami otworem.\nFioletowa inspiracja\nNa koniec Jakub Kozio\u0142 podzieli\u0142 si\u0119 symbolicznym gestem \u2013 wybra\u0142 na t\u0119 uroczysto\u015b\u0107 fioletowy garnitur, kolor, kt\u00f3ry symbolizuje ambicj\u0119, determinacj\u0119 i odwag\u0119. \nUbra\u0142em go by\u015bcie znale\u017ali iskr\u0119 ambicji i determinacji by pod\u0105\u017ca\u0107 za swoimi marzeniami\n \u2013 m\u00f3wi\u0142, inspiruj\u0105c absolwent\u00f3w do \u015bmia\u0142ego stawiania czo\u0142a przysz\u0142o\u015bci.\nW programie uroczysto\u015bci nie mog\u0142o zabrakn\u0105\u0107 momentu wr\u0119czenia list\u00f3w gratulacyjnych, kt\u00f3re prowadzili przedstawiciele obu wydzia\u0142\u00f3w: \ndr hab. in\u017c. Witold Machowski, prof. AGH\n (WIEiT), oraz\n dr hab. Barbara G\u0105ciarz\n, \nprof. AGH\n Prodziekan ds. Og\u00f3lnych (WH).\u00a0\nPo zako\u0144czeniu oficjalnej cz\u0119\u015bci, wszyscy zebrani uwiecznili ten wyj\u0105tkowy dzie\u0144 na wsp\u00f3lnym pami\u0105tkowym zdj\u0119ciu.\n\nZdj\u0119cie grupowe na schodach uczestnik\u00f3w z w\u0142adzami dzieka\u0144skimi i rektorskimi\n\nNowy pocz\u0105tek\nTegoroczna graduacja by\u0142a nie tylko momentem podsumowania pi\u0119ciu lat intensywnych studi\u00f3w, ale tak\u017ce inspiracj\u0105 do dalszej pracy i rozwoju. Przem\u00f3wienia pe\u0142ne ciep\u0142ych s\u0142\u00f3w, refleksji i praktycznych rad stanowi\u0142y drogowskaz na dalszej \u015bcie\u017cce zawodowej i \u017cyciowej, podkre\u015blaj\u0105c, \u017ce ka\u017cda zdobyta wiedza, ka\u017cde nawi\u0105zane relacje, stanowi\u0105 fundament sukcesu.\nRaz jeszcze do\u0142\u0105czamy do serdecznych \u017cycze\u0144. Powodzenia na nowej fascynuj\u0105cej \u015bcie\u017cce!\n\nInformacje dla student\u00f3w\n\nWydarzenia\n\nOsi\u0105gni\u0119cia\n\nKonkursy\n\nStypendia i wyjazdy\n\nOferty pracy \u2013 badania", "metadata": {"url": "https://iet.agh.edu.pl/uroczysta-graduacja-absolwentow/", "title": "Uroczysta Graduacja Absolwent\u00f3w | Wydzia\u0142 Informatyki, Elektroniki i Telekomunikacji AGH", "depth": 3, "duplicate": false, "content_hash": "7dcaf45d9f3333ad12400c5a2d426592", "word_count": 672, "headings": [{"level": 1, "text": "Uroczysta Graduacja Absolwent\u00f3w"}]}}