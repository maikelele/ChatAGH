{"content": "#  Dzia\u0142ania -- Cybersecurity Centre \n\nURL: https://www.cc.agh.edu.pl/dzialania\nCrawled: 2025-03-19 21:39:13\n\nPrzejd\u017a do tre\u015bci\n\nPrzejd\u017a do stopki\n\n Dzia\u0142ania \n\nWSP\u00d3\u0141PRACA REGIONALNA\n\nKrajowy system cyberbezpiecze\u0144stwa zaczyna si\u0119 od region\u00f3w. \nJego fundamentem jest wsp\u00f3\u0142praca podmiot\u00f3w administracji publicznej, biznesu i uczelni, maj\u0105ca na celu budowanie odporno\u015bci i bezpiecze\u0144stwa na zagro\u017cenia p\u0142yn\u0105ce z cyberprzestrzeni.\n\nW tym zakresie kluczowe jest wsp\u00f3lne dzia\u0142anie wy\u017cszych uczelni technicznych. Akademia G\u00f3rniczo-Hutnicza, Uniwersytet Jagiello\u0144ski, Politechnika Krakowska, Uniwersytet Rolniczy oraz Uniwersytet Ekonomiczny w Krakowie podpisa\u0142y \nporozumienie o wsp\u00f3\u0142pracy w zakresie cyberbezpiecze\u0144stwa\n. Nadrz\u0119dnym celem porozumienia jest stworzenie platformy wsp\u00f3\u0142pracy i wymiany wiedzy w zakresie bezpiecze\u0144stwa sieci i system\u00f3w teleinformatycznych w regionie Ma\u0142opolski, a tak\u017ce wzajemne wsparcie dzia\u0142a\u0144 maj\u0105cych na celu ochron\u0119 danych, kt\u00f3re gromadzone s\u0105 na potrzeby rozwoju kapita\u0142u ludzkiego, przemys\u0142u czy rolnictwa.\u00a0\n\nDzi\u0119ki tej wsp\u00f3\u0142pracy mo\u017cliwy jest nie tylko transfer wiedzy i dobrych praktyk, ale r\u00f3wnie\u017c wsp\u00f3lne tworzenie infrastruktury dla bezpiecze\u0144stwa sieci i system\u00f3w \u2013 takich jak Security Operation Centers (SOCs).\u00a0\n\nUs\u0142ugi cyfrowe \u015bwiadczone przez administracj\u0119 samorz\u0105dow\u0105 oraz przetwarzane przez nie dane nara\u017cone s\u0105 na szereg cyberzagro\u017ce\u0144. Obejmuj\u0105 one ukierunkowane ataki, w tym coraz bardziej dotkliwe \nataki szyfruj\u0105ce dane, szpiegostwo oraz przypadkow\u0105 utrat\u0119 danych.\u00a0\n\nNiezale\u017cnie od intencji sprawc\u00f3w i z\u0142o\u017cono\u015bci incydentu wszystkie z nich mog\u0105 zak\u0142\u00f3ci\u0107 dzia\u0142anie urz\u0119d\u00f3w, firm i instytucji, nara\u017caj\u0105c je r\u00f3wnocze\u015bnie na straty finansowe oraz wizerunkowe. Ponadto \u2013 co istotne w zwi\u0105zku z tocz\u0105c\u0105 si\u0119 w Ukrainie wojn\u0105 \u2013 mog\u0105 mie\u0107 negatywne konsekwencje dla bezpiecze\u0144stwa narodowego.\u00a0\u00a0\n\nR\u00f3wnie wa\u017cne jest budowanie \u015bwiadomo\u015bci spo\u0142ecznej \n\u2013 uwra\u017cliwianie mieszka\u0144c\u00f3w na sytuacje kryzysowe, podnoszenie kompetencji dotycz\u0105cych unikania zagro\u017ce\u0144 i prawid\u0142owych reakcji w przypadku ich wyst\u0105pienia.\u00a0\u00a0\n\nDlatego CC AGH wsp\u00f3\u0142pracuje z uczelniami, samorz\u0105dami, instytucjami i firmami w regionie, oferuj\u0105c doradztwo, szkolenia, rozw\u00f3j innowacji i mentoring technologiczny oraz wsparcie in\u017cynier\u00f3w i specjalist\u00f3w ds. cyberbezpiecze\u0144stwa z AGH. CC AGH anga\u017cuje si\u0119 r\u00f3wnie\u017c w dzia\u0142alno\u015b\u0107 edukacyjn\u0105 i wzmacnianie \u015bwiadomo\u015bci cyberzagro\u017ce\u0144 w\u015br\u00f3d mieszka\u0144c\u00f3w oraz wspiera budowanie kadr cyberbezpiecze\u0144stwa w Ma\u0142opolsce.\u00a0\n\nWSP\u00d3\u0141PRACA MI\u0118DZYNARODOWA\n\nW 2020 r. skutki cyberprzest\u0119pstw kosztowa\u0142y \u015bwiatow\u0105 gospodark\u0119 5,5 bilion\u00f3w EUR \u2013 dwukrotnie wi\u0119cej ni\u017c w 2015 r. Agresja Rosji na Ukrain\u0119 zmieni\u0142a i zintensyfikowa\u0142a krajobraz zagro\u017ce\u0144 w Europie. Konflikt spowodowa\u0142 uaktywnienie si\u0119 grup cyberprzest\u0119pc\u00f3w, w tym tych wspieranych przez Rosj\u0119 i pa\u0144stwa od niej zale\u017cne. Spowodowa\u0142o to wzrost cyberatak\u00f3w, szczeg\u00f3lnie na kraje wschodniej flanki NATO. Unia Europejska i NATO od dawna podejmuj\u0105 szereg inicjatyw na rzecz cyberbezpiecze\u0144stwa, kt\u00f3re obejmuj\u0105 dzia\u0142alno\u015b\u0107 odpowiedzialnych za nie instytucji (takich jak Agencja Unii Europejskiej ds. Cyberbezpiecze\u0144stwa \u2013 ENISA), polityki cyberbezpiecze\u0144stwa (m.in. NATO Cyber Defence Policy, NATO Cyber Defence Pledge, EU Policy on Cyber Defence), regulacje prawne (takie jak dyrektywy NIS i NIS2) i szczeg\u00f3\u0142owe zalecenia.\u00a0\u00a0\n\nSkuteczne budowanie cyberodporno\u015bci nie mo\u017ce jednak powie\u015b\u0107 si\u0119 bez mi\u0119dzynarodowej wsp\u00f3\u0142pracy. Znajduje to wyraz zar\u00f3wno w porozumieniach, takich jak chocia\u017cby NATO Industry Cyber Partnership, jak i w wielu programach grantowych dla tworzenia konsorcj\u00f3w projektowych i mi\u0119dzysektorowych partnerstw na rzecz wzmacniania cyberbezpiecze\u0144stwa. Uczelnie wy\u017csze stanowi\u0105 idealne \u015brodowisko dla transferu wiedzy i zdolno\u015bci, a tak\u017ce tworzenia hub\u00f3w cyberbezpiecze\u0144stwa czy akcelerator\u00f3w \u2013 \u0142\u0105cz\u0105cych r\u00f3\u017cne sektory, centr\u00f3w bada\u0144, innowacji i us\u0142ug. \nAGH realizuje t\u0119 misj\u0119 mi\u0119dzy innymi przez mi\u0119dzynarodow\u0105 dzia\u0142alno\u015b\u0107 Centrum Cyberbezpiecze\u0144stwa, obejmuj\u0105c\u0105 m.in. udzia\u0142 w konsorcjum projektowym SOCCER, kt\u00f3rego AGH jest liderem. Celem projektu jest rozwijanie i wdra\u017canie mo\u017cliwo\u015bci SOC dla sektora akademickiego.\u00a0\u00a0\n\nPolityka Unii Europejskiej w zakresie obrony cyberprzestrzeni zwraca uwag\u0119 na konieczno\u015b\u0107 tworzenia nowych i wzmacniania istniej\u0105cych sieci wymiany informacji, platform do kooperacji i narz\u0119dzi, kt\u00f3re przyczyniaj\u0105 si\u0119 do budowania wsp\u00f3lnego potencja\u0142u pa\u0144stw cz\u0142onkowskich i ca\u0142ej Unii w zakresie cyberodporno\u015bci.\n Podkre\u015blono w niej rol\u0119 wsp\u00f3\u0142pracy mi\u0119dzy instytucjami unijnymi i krajowymi, organizacjami mi\u0119dzynarodowymi, takimi jak NATO, trzeci\u0105 stron\u0105 oraz mi\u0119dzy sektorem wojskowym a cywilnym.\u00a0\u00a0\n\nWSP\u00d3\u0141PRACA KRAJOWA\n\nKrajowy system cyberbezpiecze\u0144stwa zaprojektowany przez ustaw\u0119 o krajowym systemie cyberbezpiecze\u0144stwa ma na celu zapewnienie cyberbezpiecze\u0144stwa na poziomie krajowym, w szczeg\u00f3lno\u015bci:\u00a0\n\nniezak\u0142\u00f3cone \u015bwiadczenie us\u0142ug kluczowych i us\u0142ug cyfrowych\u00a0\n\nosi\u0105gni\u0119cie odpowiednio wysokiego poziomu bezpiecze\u0144stwa system\u00f3w teleinformatycznych s\u0142u\u017c\u0105cych do \u015bwiadczenia tych us\u0142ug.\u00a0\n\nBudowany system obejmuje operator\u00f3w us\u0142ug kluczowych (m.in.: z sektora energetycznego, transportowego, zdrowotnego i bankowo\u015bci), dostawc\u00f3w us\u0142ug cyfrowych, zespo\u0142y CSIRT (Zesp\u00f3\u0142 Reagowania na Incydenty Bezpiecze\u0144stwa Komputerowego) poziomu krajowego, sektorowe zespo\u0142y cyberbezpiecze\u0144stwa, podmioty \u015bwiadcz\u0105ce us\u0142ugi z zakresu cyberbezpiecze\u0144stwa oraz organy w\u0142a\u015bciwe do spraw cyberbezpiecze\u0144stwa.a.\u00a0\n\nWymaganiami z zakresu cyberbezpiecze\u0144stwa zostali tak\u017ce obj\u0119ci dostawcy us\u0142ug cyfrowych, czyli internetowe platformy handlowe, us\u0142ugi przetwarzania w chmurze i wyszukiwarki internetowe. \nWraz z nowelizacj\u0105 ustawy w 2021 r. do krajowego systemu cyberbezpiecze\u0144stwa w\u0142\u0105czono r\u00f3wnie\u017c podmioty takie jak uczelnie wy\u017csze\n, Urz\u0105d Komisji Nadzoru Finansowego oraz \npodmioty \u015bwiadcz\u0105ce us\u0142ugi SOC\n na rzecz Operator\u00f3w Us\u0142ug Kluczowych (OUK).\u00a0\n\nOd czasu ataku Rosji na Ukrain\u0119 w 2022 r. znacznie wzros\u0142a liczba cyberzagro\u017ce\u0144, w szczeg\u00f3lno\u015bci dla polskiej infrastruktury krytycznej. W kraju nadal obowi\u0105zuje trzeci stopie\u0144 alarmowy CRP (CHARLIE\u2013CRP). czyli zwi\u0119kszonego i przewidywalnego zagro\u017cenia cyberterroryzmem. \nW obliczu tych wyzwa\u0144 ro\u015bnie znaczenie polskich technologii cyberobrony.\u00a0\n\nWsparcie AGH na rzecz cyberbezpiecze\u0144stwa dla podmiot\u00f3w krajowego systemu cyberbezpiecze\u0144stwa mo\u017ce obejmowa\u0107 szkolenia i kursy, konsulting, wymian\u0119 wiedzy i zdolno\u015bci, partnerstwa projektowe, a w przysz\u0142o\u015bci r\u00f3wnie\u017c us\u0142ugi SOC i \u015brodowisko cyber poligonu.\n\nWSP\u00d3\u0141PRACA BRAN\u017bOWA\u00a0\n\nW obliczu coraz bardziej zaawansowanych i z\u0142o\u017conych cyberzagro\u017ce\u0144 cybernetycznych, wsp\u00f3\u0142praca bran\u017cowa sta\u0142a si\u0119 kluczowym elementem skutecznej ochrony przed cyberatakami i innymi formami cyberprzest\u0119pczo\u015bci. Umo\u017cliwia ona zar\u00f3wno rozw\u00f3j bran\u017cy cyberbezpieczestwa, kszta\u0142cenie kadr jak i wsp\u00f3lne dzia\u0142ania maj\u0105ce na celu detekcj\u0119 cyberatak\u00f3w, tworzenie baz informacji o zagro\u017ceniach oraz wypracowaniu efektywnych system\u00f3w cyberobrony. Organizacje na ca\u0142ym \u015bwiecie, w tym europejskie i polskie, zdaj\u0105 sobie spraw\u0119, \u017ce tylko poprzez wsp\u00f3lne wysi\u0142ki i wymian\u0119 wiedzy mo\u017cna skutecznie przeciwdzia\u0142a\u0107 dynamicznie rozwijaj\u0105cym si\u0119 zagro\u017ceniom w cyberprzestrzeni.\u00a0\u00a0\n\nEuropejska Organizacja ds. Cyberbezpiecze\u0144stwa - ECSO\n W kontek\u015bcie europejskim, Europejska Organizacja ds. Cyberbezpiecze\u0144stwa (ECSO) jest znakomitym przyk\u0142adem inicjatywy maj\u0105cej na celu wzmocnienie wsp\u00f3\u0142pracy mi\u0119dzysektorowej. ECSO stanowi platform\u0119, na kt\u00f3rej przedstawiciele przemys\u0142u, rz\u0105d\u00f3w i nauki wsp\u00f3lnie pracuj\u0105 nad tworzeniem innowacyjnych rozwi\u0105za\u0144 w dziedzinie cyberbezpiecze\u0144stwa. Poprzez promowanie projekt\u00f3w badawczych, innowacji oraz transferu technologii, ECSO wspomaga rozw\u00f3j nowych narz\u0119dzi i strategiiobronnych. AGH przez CC jest cz\u0142onkiem tej organizacji.\u00a0\n\nWomen4Cyber Poland\n Niezwykle istotn\u0105 kwesti\u0105 jest r\u00f3wnie\u017c zwi\u0119kszenie r\u00f3\u017cnorodno\u015bci w obszarze cyberbezpiecze\u0144stwa. Women4Cyber to europejska inicjatywa powo\u0142ana przez ECSO, kt\u00f3rej celem jest wspieranie kobiet w sektorze cyberbezpiecze\u0144stwa poprzez rozwijanie ich umiej\u0119tno\u015bci, budowanie sieci wsparcia i bazy ofert pracy oraz mentoring i system szkole\u0144. Poprzez takie inicjatywy d\u0105\u017cy si\u0119 nie tylko do r\u00f3wnouprawnienia, ale tak\u017ce do zwi\u0119kszenia dost\u0119pu do r\u00f3\u017cnorodnych perspektyw i kompetencji, co mo\u017ce wzmocni\u0107 zdolno\u015b\u0107 sektora do przeciwdzia\u0142ania atakom. CC AGH wspiera i \u015bci\u015ble wsp\u00f3\u0142pracuje z powo\u0142anym w kwietniu 2023 roku krajowym oddzia\u0142em Women4Cyber Poland. Inauguracja oddzia\u0142u mia\u0142a miejsce w\u0142a\u015bnie na AGH.\u00a0\n\nPolski Klaster Cyberbezpieczemstwa #CyberMadeInPoland\u00a0\n Klaster cyberbezpiecze\u0144stwa #CyberMadeInPoland jest znakomitym przyk\u0142adem wsp\u00f3\u0142pracy bran\u017cy wewn\u0105trz kraju. Klaster skupia przedstawicieli polskiej bran\u017cy cyber, kt\u00f3rzy we wsp\u00f3\u0142pracy z administracj\u0105 publiczn\u0105 i uczelniami d\u0105\u017c\u0105 do zwi\u0119kszenia konkurencyjno\u015bci polskiego sektora cyberbezpiecze\u0144stwa poprzez rozwijanie innowacji, realizacj\u0119 misji handlowych, wsp\u00f3\u0142prac\u0119 badawczo-rozwojow\u0105 oraz promocj\u0119 eksperckiej wiedzy. CC AGH wsp\u00f3\u0142pracuje z klastrem na podstawie porozumienia o wsp\u00f3\u0142pracy, a dyrektor CC Izabela Albrycht jest przewodnicz\u0105c\u0105 Rady Doradczej Klastra.\u00a0\n\nWsp\u00f3\u0142praca bran\u017cowa w dziedzinie cyberbezpiecze\u0144stwa jest niezb\u0119dna ze wzgl\u0119du na rosn\u0105ce zagro\u017cenia i ich z\u0142o\u017cono\u015b\u0107. Przemys\u0142, rz\u0105d i nauka musz\u0105 \u0142\u0105czy\u0107 si\u0142y, aby skutecznie przeciwdzia\u0142a\u0107 atakom, dzieli\u0107 si\u0119 informacjami o zagro\u017ceniach oraz tworzy\u0107 nowe rozwi\u0105zania. Inicjatywy takie jak ECSO, Women4Cyber oraz krajowe hub-y i klastry, jak #CyberMadeInPoland, s\u0105 nastawione s\u0105 na stworzeni bardziej bezpiecznej i odpornej cyberprzestrzeni.\u00a0\n\nStopka\n\nBack", "metadata": {"url": "https://www.cc.agh.edu.pl/dzialania", "title": " Dzia\u0142ania -- Cybersecurity Centre ", "depth": 3, "duplicate": false, "content_hash": "78a677808db09e2fd5374d68c6611755", "word_count": 1144, "headings": [{"level": 1, "text": "Dzia\u0142ania"}, {"level": 4, "text": "WSP\u00d3\u0141PRACA REGIONALNA"}, {"level": 4, "text": "WSP\u00d3\u0141PRACA MI\u0118DZYNARODOWA"}, {"level": 4, "text": "WSP\u00d3\u0141PRACA KRAJOWA"}, {"level": 4, "text": "WSP\u00d3\u0141PRACA BRAN\u017bOWA"}, {"level": 2, "text": "Stopka"}]}}