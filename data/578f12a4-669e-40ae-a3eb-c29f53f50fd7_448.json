{"content": "#  Etykieta akademicka na AGH -- Wydzia\u0142 In\u017cynierii Materia\u0142owej i Ceramiki AGH \n\nURL: https://ceramika.agh.edu.pl/studenci/etykieta-akademicka\nCrawled: 2025-03-19 21:33:03\n\nPrzejd\u017a do tre\u015bci\n\nPrzejd\u017a do stopki\n\n Etykieta akademicka \n\nTo, co osi\u0105gamy i czego nie osi\u0105gamy w naszym \u017cyciu, jest \u015bci\u015ble zwi\u0105zane z obecno\u015bci\u0105 drugiego cz\u0142owieka i skutecznym z nim porozumiewaniem si\u0119, a na jako\u015b\u0107 tej komunikacji ma wp\u0142yw szacunek do drugiego cz\u0142owieka i kultura, zar\u00f3wno s\u0142owa, jak i zachowania.\n\nRozpocz\u0119cie studi\u00f3w to dla ka\u017cdego wyj\u0105tkowy moment w \u017cyciu. Znale\u017ali\u015bcie si\u0119 w nowym \u015brodowisku, pe\u0142nym wyzwa\u0144, mo\u017cliwo\u015bci, ale r\u00f3wnie\u017c obaw i niepewno\u015bci.\u00a0Studiowanie to nie tylko ucz\u0119szczanie na zaj\u0119cia, dokszta\u0142canie si\u0119, pisanie prac i korzystanie ze zbior\u00f3w bibliotecznych.\n\nBycie studentem oznacza obracanie si\u0119 w spo\u0142eczno\u015bci akademickiej z\u0142o\u017conej z profesor\u00f3w, adiunkt\u00f3w, asystent\u00f3w, pracownik\u00f3w biblioteki, administracji oraz oczywi\u015bcie kole\u017canek i koleg\u00f3w.\u00a0\n\nAby u\u0142atwi\u0107 adaptacj\u0119 i pom\u00f3c w nawi\u0105zywaniu odpowiednich relacji z wyk\u0142adowcami oraz zespo\u0142em administracji, przygotowali\u015bmy kilka wskaz\u00f3wek dotycz\u0105cych etykiety akademickiej.\n\nWarto pami\u0119ta\u0107 o regularnym odwiedzaniu \nstrony internetowej\n\u00a0oraz zaobserwowaniu medi\u00f3w spo\u0142eczno\u015bciowych uczelni, aby by\u0107 na bie\u017c\u0105co z informacjami i og\u0142oszeniami.\n\nTytu\u0142owanie i pozdrawianie\n\nJak poprawnie pisa\u0107 wiadomo\u015bci e-mail?\n\nSchemat typowej wiadomo\u015bci\n\nTytu\u0142owanie podczas rozm\u00f3w telefonicznych\n\nKiedy u\u017cywamy tytu\u0142u \u201eJego Magnificencja\u201d?\n\nZachowanie na zaj\u0119ciach w sali wyk\u0142adowej\n\nPraca Zespo\u0142owa\n\nPodsumowanie\n\nTytu\u0142y i stopnie naukowe to wa\u017cny element etykiety akademickiej. Stosowanie ich \u015bwiadczy o\u00a0 szacunku dla osi\u0105gni\u0119\u0107 innych os\u00f3b oraz o wiedzy na temat \nhierarchii akademickiej\n.\n\nKiedy u\u017cywamy tytu\u0142\u00f3w naukowych lub funkcyjnych?\n\nW oficjalnej korespondencji:\n\u00a0listy, e-maile, podania \u2013 zawsze nale\u017cy si\u0119 zwraca\u0107 do osoby z odpowiednim tytu\u0142em.\n\nPodczas rozm\u00f3w:\n\u00a0zar\u00f3wno osobistych, jak i telefonicznych.\n\nW prezentacjach:\n\u00a0kiedy mowa np. o osi\u0105gni\u0119ciach naukowych danej osoby.\n\nJak u\u017cywa\u0107 tytu\u0142\u00f3w podczas rozmowy?\n\nPani Rektor / Panie\u00a0Rektorze (r\u00f3wnie\u017c do prorektor\u00f3w),\n\nPani Dziekan / Panie\u00a0Dziekanie (r\u00f3wnie\u017c do prodziekan\u00f3w),\n\nPani Profesor / Panie Profesorze (tak\u017ce do doktor\u00f3w habilitowanych),\n\nPani Doktor / Panie Doktorze.\n\nPozdrawianie\n\nNa uczelni \u201edzie\u0144 dobry\u201d m\u00f3wi si\u0119 r\u00f3wnie\u017c wyk\u0142adowcom/pracownikom, z kt\u00f3rym aktualnie nie mamy zaj\u0119\u0107.\n\nPrzy pozdrawianiu na ulicy i korytarzu obowi\u0105zuje tradycyjnie regu\u0142a pierwsze\u0144stwa, polegaj\u0105ca na tym, \u017ce \nosoba mniej szacowna k\u0142ania si\u0119 bardziej szacownej\n:\n student profesorowi, m\u0142odszy starszemu, m\u0119\u017cczyzna kobiecie.\n\nZawsze jednak osoba grzeczniejsza k\u0142ania si\u0119 pierwsza.\n\nZasady u\u017cywania tytu\u0142\u00f3w:\n\nPisownia:\n\u00a0skr\u00f3ty tytu\u0142\u00f3w\u00a0naukowych\u00a0zapisywane s\u0105 ma\u0142\u0105 liter\u0105\u00a0(z wyj\u0105tkiem pierwszego s\u0142owa, je\u015bli rozpoczyna ono zdanie).\n\nKolejno\u015b\u0107:\n\u00a0je\u015bli osoba posiada wi\u0119cej ni\u017c jeden tytu\u0142, nale\u017cy je umieszcza\u0107 w kolejno\u015bci od najwy\u017cszego do najni\u017cszego. Na przyk\u0142ad: \nprof. dr hab. in\u017c. Jan Nowak.\n\nBezpo\u015bredni zwrot: \nw komunikacji pisemnej\u00a0w\u00a0bezpo\u015brednim zwrocie do osoby z tytu\u0142em naukowym nale\u017cy doda\u0107 odpowiedni zwrot grzeczno\u015bciowy, np.\n Szanowna\u00a0Pani\u00a0Profesor. \nW codziennej rozmowie wystarczy:\u00a0Pani Rektor czy\u00a0Panie\u00a0Profesorze.\n\nStudiowanie wymaga regularnych kontakt\u00f3w z wyk\u0142adowcami oraz pracownikami administracyjnymi, dlatego umiej\u0119tno\u015b\u0107 pisania odpowiednich e-maili jest kluczowa.\u00a0\n\nPami\u0119ta\u0107 nale\u017cy tak\u017ce o zachowaniu odpowiedniej \nhierarchii/kolejno\u015bci kontakt\u00f3w s\u0142u\u017cbowych.\n Prze\u0142o\u017conym student\u00f3w danego wydzia\u0142u jest \ndziekan\n. Zgodnie z Regulaminem studi\u00f3w podejmuje on decyzje w sprawach dotycz\u0105cych przebiegu studi\u00f3w, o ile nie s\u0105 one zastrze\u017cone dla innych organ\u00f3w. \nProdziekani ds. studenckich i kszta\u0142cenia\n wspieraj\u0105 go i mog\u0105 opiniowa\u0107 sprawy studenckie. Od decyzji dziekana przys\u0142uguje prawo \nodwo\u0142ania do rektora.\n\nKa\u017cdy rocznik posiada ponadto \nopiekuna roku\n powo\u0142anego spo\u015br\u00f3d nauczycieli akademickich, kt\u00f3ry s\u0142u\u017cy pomoc\u0105 i do kt\u00f3rego w razie potrzeby mo\u017cna si\u0119 zwr\u00f3ci\u0107 w pierwszej kolejno\u015bci. Do kontakt\u00f3w mi\u0119dzy grup\u0105 a pracownikami w sprawach pomijaj\u0105cych kwestie osobiste/indywidualne upowa\u017cniony jest \nstarosta roku\n. Pe\u0142ni on tu rol\u0119 po\u015brednika.\n\nPoni\u017cej\u00a0 zasady \nnetetykiety\n, kt\u00f3re pomog\u0105 w tworzeniu profesjonalnych wiadomo\u015bci:\n\nKorzystaj z uczelnianego adresu e-mail\n\nPierwsz\u0105 i najwa\u017cniejsz\u0105 zasad\u0105 jest \nkorzystanie z uczelnianego konta e-mail\n w kontaktach z pracownikami AGH. Uczelniany adres e-mail to narz\u0119dzie, kt\u00f3re zapewnia nie tylko bezpiecze\u0144stwo komunikacji, ale r\u00f3wnie\u017c pomaga w identyfikacji nadawcy.\u00a0Korzystanie z poczty w domenie AGH jest obowi\u0105zkiem studenta zapisanym w Regulaminie Studi\u00f3w.\n\nPoczta AGH \u2013 wskaz\u00f3wki techniczne nt. korzystania\n\nJe\u015bli chcesz korzysta\u0107 z poczty na telefonie, od razu zmie\u0144 w ustawieniach wygl\u0105d (sk\u00f3rk\u0119) poczty na Elastic.\n\nTemat wiadomo\u015bci\n\nKa\u017cda wiadomo\u015b\u0107 elektroniczna powinna zawiera\u0107\n temat, kt\u00f3ry jasno i zwi\u0119\u017ale okre\u015bla jej cel.\n Unikaj og\u00f3lnik\u00f3w i staraj si\u0119 by\u0107 precyzyjnym \u2013 temat powinien od razu wskazywa\u0107 na pow\u00f3d Twojej korespondencji. Na przyk\u0142ad: \u201ePro\u015bba o konsultacj\u0119 w sprawie pracy semestralnej\u201d.\n\nPowitanie\n\nOdpowiednie powitanie to kluczowy element profesjonalnej korespondencji. Rozpocznij wiadomo\u015b\u0107 od zwrotu grzeczno\u015bciowego, np. \u201eSzanowni Pa\u0144stwo lub\u00a0\nSzanowna Pani/Szanowny Panie\u201d\n i koniecznie \ndodaj tytu\u0142 lub stopie\u0144 naukowy adresata, \nnp:\n\nPani Rektor / Panie\u00a0Rektorze (r\u00f3wnie\u017c do prorektor\u00f3w),\n\nPani Dziekan / Panie\u00a0Dziekanie (r\u00f3wnie\u017c do prodziekan\u00f3w),\n\nPani Profesor / Panie Profesorze (tak\u017ce do doktor\u00f3w habilitowanych),\n\nPani Doktor / Panie Doktorze,\n\nPani Kanclerz / Panie Kanclerzu,\n\nPani Kwestor /\u00a0Panie Kwestorze,\n\nPani Dyrektor / Panie Dyrektorze.\n\nAlternatywnie, mo\u017cesz u\u017cy\u0107 uniwersalnego \u201eDzie\u0144 dobry\u201d \u2013 bez wzgl\u0119du na por\u0119 dnia, w kt\u00f3rej piszesz wiadomo\u015b\u0107.\n\nPo \nzwrocie grzeczno\u015bciowym\n nale\u017cy\u00a0\npostawi\u0107 przecinek\n, a kolejne zdanie rozpocz\u0105\u0107 ma\u0142\u0105 liter\u0105.\u00a0Mo\u017cna\u00a0r\u00f3wnie\u017c postawi\u0107 wykrzyknik i wtedy kolejne zdanie nale\u017cy rozpocz\u0105\u0107 wielk\u0105 liter\u0105.\n\nTre\u015b\u0107 wiadomo\u015bci\n\nStaraj si\u0119 przekazywa\u0107 informacje w spos\u00f3b zwi\u0119z\u0142y i konkretny. Jasno formu\u0142uj swoje pytania lub pro\u015bby. Pami\u0119taj, \u017ce wyk\u0142adowcy i pracownicy administracji otrzymuj\u0105 wiele wiadomo\u015bci, dlatego doceni\u0105 Twoj\u0105 zdolno\u015b\u0107 do przekazywania informacji w przyst\u0119pny spos\u00f3b.\n Zachowuj ci\u0105g\u0142o\u015b\u0107 korespondencji.\n\nPoprawno\u015b\u0107 j\u0119zykowa\n\nDbaj o poprawno\u015b\u0107 j\u0119zykow\u0105 swoich wiadomo\u015bci. Sprawd\u017a pisowni\u0119, interpunkcj\u0119 i unikaj liter\u00f3wek. Pami\u0119taj, \u017ce starannie napisana wiadomo\u015b\u0107 \u015bwiadczy o Twoim szacunku do odbiorcy oraz Twojej dba\u0142o\u015bci o detale.\n\nZako\u0144czenie wiadomo\u015bci\n\nZako\u0144czenie wiadomo\u015bci powinno by\u0107 r\u00f3wnie uprzejme jak jej pocz\u0105tek. Mo\u017cesz skorzysta\u0107 z jednej z poni\u017cszych formu\u0142:\n\n\u201eZ powa\u017caniem\u201d\n\n\u201eZ wyrazami szacunku\u201d\n\n\u201e\u0141\u0105cz\u0119 wyrazy szacunku\u201d\n\nPodpisz si\u0119\n pe\u0142nym imieniem i nazwiskiem, a pod podpisem dodaj rok, kierunek studi\u00f3w oraz, w zale\u017cno\u015bci od sytuacji, grup\u0119, numer indeksu lub numer telefonu.\n\nGdy zako\u0144czysz\n swoj\u0105 wiadomo\u015b\u0107 ww. zwrotami, \nnie nale\u017cy po nich wstawi\u0107 przecinka.\n Tradycyjnie w j\u0119zyku polskim po rozpoczynaj\u0105cym zwrocie grzeczno\u015bciowym (Szanowny Panie/Pani\u00a0lub\u00a0Szanowni Pa\u0144stwo) stawiamy znak interpunkcyjny (przecinek lub wykrzyknik),\u00a0a po ko\u0144cz\u0105cym \u2014 nie.\u00a0\n\nZa\u0142\u0105czniki i emotikony\u00a0\u2013 dodatkowe wskaz\u00f3wki\n\nZa\u0142\u0105czniki:\n\u00a0je\u015bli do\u0142\u0105czasz za\u0142\u0105czniki, poinformuj o tym odbiorc\u0119 i kr\u00f3tko wyja\u015bnij, co zawieraj\u0105.\n\nEmotikony: \nw\u00a0oficjalnej korespondencji unikaj emotikon\u00f3w. Je\u015bli wyk\u0142adowca u\u017cyje ich w odpowiedzi, mo\u017cesz r\u00f3wnie\u017c z nich skorzysta\u0107, pami\u0119taj\u0105c o umiarze.\n\nJak nazywa\u0107 wysy\u0142ane pliki?\n\nWarto w nazwie zawrze\u0107 okre\u015blenie zawarto\u015bci plik\u00f3w, kt\u00f3re umo\u017cliwi\u0105 ich szybk\u0105 identyfikacj\u0119 oraz doda\u0107 nazwisko autora np. wyniki bada\u0144 J. Nowak.\u00a0\u00a0Prace poddawane konsultacji warto wysy\u0142a\u0107 w trybie edycji, a prace finalne w formacie pdf. Tryb\u00a0edycji pozwala konsultowa\u0107 tre\u015b\u0107 i dodawa\u0107 komentarze. Tryb finalny pozwala\u00a0na zachowanie oryginalnego widoku gotowej pracy, co\u00a0ma znaczenie przy ich druku.\n\nW j\u0119zyku polskim przecinek stawiamy po zwrocie otwieraj\u0105cym pismo, typu \u201eSzanowny Panie\". Dalej piszemy od nowej linii, kt\u00f3r\u0105 zaczynamy ma\u0142\u0105 liter\u0105, traktuj\u0105c zwrot do adresata i pierwsze s\u0142owa listu jako jedno zdanie. Przecinka nie stawiamy za to po zwrocie zamykaj\u0105cym, typu \u201eZ powa\u017caniem\".\n\nZasady tytu\u0142owania podczas rozm\u00f3w (nie tylko telefonicznych) s\u0105 podobne jak w przypadku korespondencji elektronicznej.\n\nPami\u0119taj o:\n\nUwzgl\u0119dnianiu tytu\u0142\u00f3w i stopni naukowych:\n\u00a0zwracaj si\u0119 do os\u00f3b z tytu\u0142ami naukowymi odpowiednio (np. Pani\u00a0Profesor, Panie Doktorze).\n\nZastosowaniu odpowiednich zwrot\u00f3w grzeczno\u015bciowych:\n\u00a0\u201eProsz\u0119 Pana\u201d, \u201eProsz\u0119 Pani\u201d s\u0105 uniwersalne,\u00a0w spo\u0142eczno\u015bci akademickiej zwroty te zazwyczaj dotycz\u0105\u00a0os\u00f3b nieutytu\u0142owanych.\n\nCho\u0107 mo\u017ce si\u0119 wydawa\u0107, \u017ce to tylko drobny szczeg\u00f3\u0142, poprawne zwracanie si\u0119 do innych os\u00f3b \u015bwiadczy o naszym szacunku i kulturze osobistej.\n\nDlaczego nie m\u00f3wimy \u201eProsz\u0119 Pani\u0105\u201d?\n\nW j\u0119zyku polskim rzeczownik \u201epani\u201d odmienia si\u0119 przez przypadki. Kiedy zwracamy si\u0119 do kogo\u015b, u\u017cywamy dope\u0142niacza, czyli formy \u201epani\u201d.\u00a0\n\nZnaczenie zwrotu: Zwrot \u201eprosz\u0119 Pani\u0105\u201d sugeruje, \u017ce chcemy \u201eposiada\u0107\u201d t\u0119 pani\u0105, co oczywi\u015bcie nie ma sensu w codziennej komunikacji.\n\nU\u017cycie w kontek\u015bcie pro\u015bby: Je\u015bli chcemy o co\u015b poprosi\u0107, m\u00f3wimy np. \u201eProsz\u0119 Pani\u0105 o chwil\u0119 uwagi\u201d. Wtedy u\u017cywamy biernika, poniewa\u017c chcemy skierowa\u0107 pro\u015bb\u0119 do konkretnej osoby.\n\nPoprawna forma\n\nZwrot bezpo\u015bredni: \n\u201eProsz\u0119 Pani\u201d\n\nPro\u015bba: \n\u201eProsz\u0119 Pani\u0105 o pomoc\u201d\n\nZatem m\u00f3wienie \u201eprosz\u0119 Pani\u0105\u201d jest b\u0142\u0119dem gramatycznym i mo\u017ce by\u0107 odebrane jako nieuprzejme. Warto zwraca\u0107 uwag\u0119 na poprawno\u015b\u0107 j\u0119zykow\u0105.\n\nDzwoni\u0107 nale\u017cy w godzinach pracy\n poszczeg\u00f3lnych kom\u00f3rek uczelni lub\u00a0 wyznaczonych dy\u017cur\u00f3w na \ntelefony s\u0142u\u017cbowe.\n\nSzczeg\u00f3lne sytuacje: dzwonienie pod numer prywatny\n\nZawsze upewnij si\u0119, czy masz zgod\u0119 na kontakt telefoniczny pod danym numerem.\n\nStaraj si\u0119 dzwoni\u0107 nie wcze\u015bniej ni\u017c o godz. 9.00, nie p\u00f3\u017aniej ni\u017c o 19.00.\n\nZazwyczaj osoba inicjuj\u0105ca rozmow\u0119 ko\u0144czy j\u0105. Wyj\u0105tkiem jest sytuacja, w kt\u00f3rej dzwonimy do osoby znacznie wy\u017cszej rang\u0105 i po przekazaniu jej informacji, mo\u017ce ona podzi\u0119kowa\u0107 i zako\u0144czy\u0107 rozmow\u0119.\n\nNie nale\u017cy dzwoni\u0107 natarczywie. Zgodnie z zasadami etykiety powinno si\u0119\u00a0czeka\u0107 na linii max 5-6 sygna\u0142\u00f3w.\u00a0\n\nTytu\u0142 \n\u201eJego Magnificencja\u201d\n (dla m\u0119\u017cczyzn) lub \n\u201eJej Magnificencja\u201d\n (dla kobiet) jest wyj\u0105tkowo honorowym tytu\u0142em, kt\u00f3ry przys\u0142uguje rektorom uczelni wy\u017cszych. Jest to tytu\u0142 bardzo oficjalny i u\u017cywany przede wszystkim w sytuacjach szczeg\u00f3lnie uroczystych.\n\nKiedy u\u017cywa\u0107 tego tytu\u0142u?\n\nUroczysto\u015bci akademickie:\n Podczas inauguracji roku akademickiego, promocji doktor\u00f3w, podczas obrony prac doktorskich czy innych wa\u017cnych wydarze\u0144 uniwersyteckich.\n\nOficjalne dokumenty:\n W pismach skierowanych do rektora, szczeg\u00f3lnie je\u015bli s\u0105 to dokumenty o charakterze oficjalnym, np. podzi\u0119kowania, gratulacje.\n\nAdresuj\u0105c si\u0119 bezpo\u015brednio do rektora: \nPodczas przem\u00f3wienia, gdy zwracamy si\u0119 bezpo\u015brednio do rektora i zgromadzonej publiczno\u015bci.\n\nWa\u017cne jest, aby pami\u0119ta\u0107, \u017ce tytu\u0142 \u201eMagnificencja\u201d jest zarezerwowany wy\u0142\u0105cznie dla rektor\u00f3w uczelni wy\u017cszych. Nie u\u017cywamy go w codziennej komunikacji, ani w stosunku do innych os\u00f3b, nawet je\u015bli zajmuj\u0105 one wysokie stanowiska.\n\nDlaczego \u201eMagnificencja\u201d?\n\nS\u0142owo \u201emagnificencja\u201d pochodzi z \u0142aciny i oznacza \u201ewspania\u0142o\u015b\u0107\u201d. Tytu\u0142 ten podkre\u015bla rang\u0119 i znaczenie funkcji rektora dla uczelni.\n\nPodsumowuj\u0105c:\n\nTytu\u0142 \u201eMagnificencja\u201d jest bardzo oficjalny.\n\nU\u017cywany jest g\u0142\u00f3wnie w sytuacjach uroczystych.\n\nPrzys\u0142uguje wy\u0142\u0105cznie rektorom uczelni wy\u017cszych.\n\nJak zwraca\u0107 si\u0119 do rektora?\n\nW codziennych sytuacjach: \u201ePanie Rektorze\u201d, \u201ePani Rektor\u201d.\n\nW sytuacjach bardziej formalnych: \u201eJego/Jej Magnificencja\u201d.\n\nOpr\u00f3cz efektywnej komunikacji elektronicznej wa\u017cnym elementem etykiety akademickiej jest \nodpowiednie zachowanie podczas zaj\u0119\u0107 \noraz \nstosowny ubi\u00f3r.\n\nZachowanie w czasie zaj\u0119\u0107\n\nPami\u0119taj o punktualno\u015bci: \nprzychod\u017a na zaj\u0119cia na czas, aby nie przeszkadza\u0107 w rozpocz\u0119ciu wyk\u0142adu.\u00a0Wychodzenie w trakcie zaj\u0119\u0107 jest dozwolone tylko w sytuacji wy\u017cszej konieczno\u015bci, zawsze dyskretnie i nie nale\u017cy tego nadu\u017cywa\u0107.\u00a0\n\nWy\u0142\u0105cz telefon: \nd\u017awi\u0119k telefonu podczas zaj\u0119\u0107 jest bardzo rozpraszaj\u0105cy zar\u00f3wno dla Ciebie, prowadz\u0105cego jak i dla innych student\u00f3w.\n\nSkup si\u0119 na wyk\u0142adzie:\n unikaj korzystania z telefonu. Wy\u0142\u0105cz telefon, nie rozmawiaj podczas wyk\u0142adu i unikaj innych czynno\u015bci rozpraszaj\u0105cych uwag\u0119. \nR\u00f3b notatki\n,\u00a0kt\u00f3re u\u0142atwi\u0105 przypomnienie materia\u0142u i pomog\u0105 przygotowa\u0107 si\u0119 do egzaminu.\n\nZadawaj pytania:\n je\u015bli czego\u015b nie rozumiesz, nie b\u00f3j si\u0119 zapyta\u0107. To pokazuje, \u017ce jeste\u015b zaanga\u017cowany w zaj\u0119cia. Mo\u017cesz te\u017c zanotowa\u0107 swoje pytania i zada\u0107 je pod koniec zaj\u0119\u0107.\n\nSzanuj innych:\n nie przerywaj kolegom, kiedy m\u00f3wi\u0105. S\u0142uchaj ich z uwag\u0105 i szanuj ich pogl\u0105dy. Unikaj komentarzy, kt\u00f3re mog\u0105 by\u0107 odbierane jako nieuprzejme.\n\nNie jest w\u0142a\u015bciwe kierowanie w stron\u0119 innych os\u00f3b s\u0142\u00f3w, kt\u00f3re mog\u0105 rani\u0107: agresywnych, toksycznych czy napastliwych. Tego rodzaju wypowiedzi mog\u0105 by\u0107 \u017ar\u00f3d\u0142em cierpienia, smutku, a nawet prowadzi\u0107 do problem\u00f3w zdrowotnych, zar\u00f3wno psychicznych, jak i fizycznych. Warto zatem stara\u0107 si\u0119 reagowa\u0107 w spos\u00f3b przemy\u015blany i wywa\u017cony, zamiast dzia\u0142a\u0107 pod wp\u0142ywem impulsu.\n\nNie ma zwyczaju wstawania student\u00f3w, gdy profesor wchodzi do sali wyk\u0142adowej \n\u2013 \nzgromadzeni na sali wstaj\u0105, gdy wchodzi osoba szczeg\u00f3lnie szacowna.\n\nW gabinecie profesora raczej nie\u00a0siada si\u0119 bez zaproszenia i \nrespektuje si\u0119 godziny dy\u017cur\u00f3w.\n\nPrzy powitaniu\u00a0z podawaniem r\u0119ki nale\u017cy zawsze wstawa\u0107.\n\nNie nale\u017cy nagrywa\u0107 zaj\u0119\u0107 bez\u00a0wcze\u015bniejszej zgody\u00a0prowadz\u0105cego.\n\nDo sali wyk\u0142adowej nie przynosi si\u0119 okry\u0107 wierzchnich i nie wchodzi si\u0119 z nakryciem g\u0142owy oraz nie spo\u017cywa si\u0119 posi\u0142k\u00f3w. Kurtki, p\u0142aszcze mo\u017cna zostawi\u0107 w szatni.\n\nOdpowiedni ubi\u00f3r\n\nZawsze ubieraj si\u0119 stosownie do miejsca i okoliczno\u015bci.\u00a0Cho\u0107 dress code na uczelni nie jest tak formalny jak kiedy\u015b, warto pami\u0119ta\u0107 o kilku zasadach:\n\nUnikaj\n zbyt swobodnego\u00a0ubioru. D\u017cinsy i podkoszulek s\u0105 w porz\u0105dku, ale warto unika\u0107 zbyt obcis\u0142ych i \njaskrawych ubra\u0144, mocnego makija\u017cu\u00a0\nczy\u00a0krzykliwej\u00a0bi\u017cuterii.\n\nDo laboratorium \nnale\u017cy w\u0142o\u017cy\u0107 \nbia\u0142y fartuch,\n je\u015bli jest taka potrzeba okulary ochronne i r\u0119kawiczki.\n\nUbranie powinno by\u0107 czyste i wyprasowane.\n\nNa egzaminy wybierz bardziej formalny str\u00f3j.\u00a0\nJasna koszula, bluzka i spodnie/sp\u00f3dnica to dobry wyb\u00f3r. Pami\u0119taj, \u017ce odpowiedni ubi\u00f3r \u015bwiadczy o profesjonalizmie i ma wp\u0142yw na odbi\u00f3r Twojego wizerunku.\n\nDlaczego odpowiedni ubi\u00f3r jest wa\u017cny?\n\nWygl\u0105d wp\u0142ywa na to, jak jeste\u015b postrzegany przez wyk\u0142adowc\u00f3w i innych student\u00f3w.\n\nOdpowiedni ubi\u00f3r pomaga Ci skupi\u0107 si\u0119 na nauce i \nnie rozprasza uwagi.\n\nStosowny str\u00f3j to wyraz szacunku dla siebie i dla innych.\n\nCzy jest to zadanie na \u0107wiczenia, czy projekt naukowy albo plany zdobywania grantu w kole naukowym \u2013 razem bywa ciekawiej i efektywniej.\u00a0 Kluczem jest tu synergia \u2013 po\u0142\u0105czenie si\u0142, kt\u00f3re daje wynik lepszy ni\u017c to, co ka\u017cdy z nas m\u00f3g\u0142by osi\u0105gn\u0105\u0107 samodzielnie.\n\nJe\u015bli staniesz si\u0119 cz\u0119\u015bci\u0105 zespo\u0142u, do\u015bwiadczysz efekt\u00f3w, kt\u00f3re s\u0105 trudne do osi\u0105gni\u0119cia w pojedynk\u0119. Niezb\u0119dne jest Twoje zaanga\u017cowanie i wyk\u0142ad, kt\u00f3ry wnosisz we wsp\u00f3lne rozwi\u0105zanie problemu. A je\u015bli masz szans\u0119 zosta\u0107 liderem zespo\u0142u, pami\u0119taj, jak \nwa\u017cne jest docenianie wk\u0142adu pracy wszystkich\n jego cz\u0142onk\u00f3w. Bez ich talent\u00f3w i zaanga\u017cowania, ko\u0144cowy wynik nie by\u0142by taki sam.\n\nDobre maniery, jak uznanie dla innych, szacunek i empatia, to fundamenty udanej wsp\u00f3\u0142pracy\n, kt\u00f3re sprawiaj\u0105, \u017ce wsp\u00f3lna praca staje si\u0119 nie tylko skuteczna, ale tak\u017ce przyjemna i pe\u0142na wzajemnego zrozumienia.\n\nEtykieta akademicka to nie tylko zasady dotycz\u0105ce komunikacji, ale tak\u017ce og\u00f3lne zachowanie i wygl\u0105d, to r\u00f3wnie\u017c wyraz szacunku do uczelni, wyk\u0142adowc\u00f3w i wsp\u00f3\u0142student\u00f3w. Zachowanie nale\u017cy dostosowa\u0107 do kontekstu spo\u0142ecznego i kulturalnego naszego odbiorcy. Warto pami\u0119ta\u0107, \u017ce zachowanie i wizerunek maj\u0105 znaczenie i wp\u0142ywaj\u0105 na reputacj\u0119. Stosuj\u0105c si\u0119 do tych prostych zasad, z \u0142atwo\u015bci\u0105 odnajdziesz si\u0119 w \u015brodowisku akademickim i stworzysz pozytywny obraz siebie. \u017bycie studenckie to nie tylko nauka, ale te\u017c budowanie relacji i tworzenie w\u0142asnej \u015bcie\u017cki.\n\nPrzynale\u017cno\u015b\u0107 do spo\u0142eczno\u015bci akademickiej jest wyr\u00f3\u017cnieniem, wymagaj\u0105cym od ka\u017cdego jej cz\u0142onka odpowiedniej kultury osobistej, a tak\u017ce w\u0142a\u015bciwych postaw oraz zachowania. Uczelnia jest miejscem, gdzie obowi\u0105zuj\u0105 pewne szczeg\u00f3lne regu\u0142y zachowa\u0144. Stosowanie tych regu\u0142 jest wyrazem szacunku.\u00a0Studentem \u201esi\u0119 jest\u201d zar\u00f3wno na uczelni, jak i poza jej murami\u00a0\u2013\u00a0\nNoblesse oblige.\u00a0\nAby odnale\u017a\u0107 si\u0119 w tym nowym \u015bwiecie, warto stosowa\u0107 zasady dobrego wychowania nie tylko na uczelni.\n\n\u017byczymy owocnej nauki i wielu sukces\u00f3w na \nWydziale In\u017cynierii Materia\u0142owej i Ceramiki AGH!\n\nStopka\n\nKana\u0142 WIMiC AGH w serwisie YouTube\nFanpage WIMiC AGH w serwisie Facebook\">\nFanpage AGH w serwisie Linkedin\">\nKana\u0142 AGH w serwisie Twitter\">\nFanpage WIMiC AGH w serwisie Instagram\">\nFanpage AGH w serwisie Tiktok\">\n\n \u00a9 2023 Wydzia\u0142 In\u017cynierii Materia\u0142owej i Ceramiki\n Akademia G\u00f3rniczo-Hutnicza im. Stanis\u0142awa Staszica w Krakowie\n\nBack", "metadata": {"url": "https://ceramika.agh.edu.pl/studenci/etykieta-akademicka", "title": " Etykieta akademicka na AGH -- Wydzia\u0142 In\u017cynierii Materia\u0142owej i Ceramiki AGH ", "depth": 3, "duplicate": false, "content_hash": "719f7f7f1fa9b77c6e0853b5aebbb90b", "word_count": 2246, "headings": [{"level": 1, "text": "Etykieta akademicka"}, {"level": 3, "text": "Zasady u\u017cywania tytu\u0142\u00f3w:"}, {"level": 2, "text": "Stopka"}]}}