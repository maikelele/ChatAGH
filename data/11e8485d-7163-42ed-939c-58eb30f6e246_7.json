{"content": "# Powsta\u0142o Porozumienie Doktorant\u00f3w Krakowskich-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/powstalo-porozumienie-doktorantow-krakowskich\nCrawled: 2025-03-19 21:14:53\n\nPowsta\u0142o Porozumienie Doktorant\u00f3w Krakowskich \n\n 21/02/2025 \n\n W Dniu Polskiej Nauki, 19 lutego 2025 r., spo\u0142eczno\u015b\u0107 doktorancka krakowskich uczelni oraz instytucji naukowych spotka\u0142a si\u0119 w Akademii G\u00f3rniczo-Hutniczej, aby podpisa\u0107 akt za\u0142o\u017cycielski Porozumienia Doktorant\u00f3w Krakowskich. To prze\u0142omowy krok dla m\u0142odych naukowc\u00f3w i naukowczy\u0144, kt\u00f3rym PDK otwiera nowe mo\u017cliwo\u015bci wsp\u00f3\u0142pracy, rozwoju oraz promowania nauki w Krakowie. \n\nCelem Porozumienia jest zintegrowanie \u015brodowiska doktoranckiego silnego i du\u017cego o\u015brodka akademickiego, jakim jest Krak\u00f3w, stworzenie przestrzeni do wymiany do\u015bwiadcze\u0144, nie tylko w zakresie samorz\u0105dowym, ale tak\u017ce naukowym. Ponadto PDK b\u0119dzie \u0142\u0105cznikiem mi\u0119dzy r\u00f3\u017cnymi instytucjami a samorz\u0105dami doktorant\u00f3w poszczeg\u00f3lnych jednostek. Wa\u017cne jest tak\u017ce wsparcie \u015brodowiska samorz\u0105d\u00f3w doktoranckich przy organizacji r\u00f3\u017cnych wydarze\u0144 oraz promowanie lokalnych konferencji.\n\nPodczas pierwszego zjazdu PDK przyj\u0119to statut, wybrano zarz\u0105d oraz zatwierdzono ksi\u0119g\u0119 znaku. Stery pierwszej kadencji zarz\u0105du obj\u0105\u0142 mgr in\u017c. Dawid Halejcio (AGH), a wspiera\u0107 go b\u0119d\u0105 mgr Anna Anufrijenko-\u0141azarska (UP JPII) oraz mgr in\u017c. Tomasz Michalski (UJ). Na stanowisko pe\u0142nomocnika zarz\u0105du ds. projekt\u00f3w zosta\u0142 powo\u0142any mgr Micha\u0142 Kowalewski (AGH). Kadencja zarz\u0105du potrwa do 31 grudnia 2025 r.\n\nW wydarzeniu uczestniczyli r\u00f3wnie\u017c rektorzy i prorektorzy krakowskich uczelni oraz dyrektorzy szk\u00f3\u0142 doktorskich, w tym m.in. Prorektor ds. Studenckich AGH prof. dr hab. in\u017c. Rafa\u0142 Da\u0144ko oraz dyrektorka Szko\u0142y Doktorskiej AGH prof. dr hab. in\u017c. Marta Radecka.\n\nWarto nadmieni\u0107, \u017ce Porozumienie Doktorant\u00f3w Krakowskich jest cz\u0119\u015bci\u0105 og\u00f3lnopolskiej organizacji doktoranckiej, czyli Krajowej Reprezentacji Doktorant\u00f3w. Powsta\u0142o w miejsce Porozumienia Doktorant\u00f3w Uczelni Krakowskich, kt\u00f3re przesta\u0142o dzia\u0142a\u0107 z powodu braku wyboru nowego zarz\u0105du w dw\u00f3ch ostatnich latach. Pr\u00f3by reanimacji by\u0142y nieskuteczne i podpisanie nowego porozumienia okaza\u0142o si\u0119 najlepszym rozwi\u0105zaniem. Przy okazji usuni\u0119to z nazwy s\u0142owo \u201euczelni\u201d, co umo\u017cliwi\u0142o przynale\u017cno\u015b\u0107 do PDK doktorant\u00f3w i doktorantek instytut\u00f3w PAN.\n\nPowr\u00f3t", "metadata": {"url": "https://agh.edu.pl/aktualnosci/detail/powstalo-porozumienie-doktorantow-krakowskich", "title": "Powsta\u0142o Porozumienie Doktorant\u00f3w Krakowskich-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "cfd59aee41adad7c784dcebd1a2c34d5", "word_count": 265, "headings": [{"level": 1, "text": "Powsta\u0142o Porozumienie Doktorant\u00f3w Krakowskich"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}