{"content": "# Wsp\u00f3\u0142praca WAT i AGH na rzecz innowacji i cyberbezpiecze\u0144stwa-- Cybersecurity Centre \n\nURL: https://www.cc.agh.edu.pl/aktualnosci/detail?tx_news_pi1%5Baction%5D=detail&tx_news_pi1%5Bcontroller%5D=News&tx_news_pi1%5Bnews%5D=1144&cHash=52080c2f072204932cf15662f519470d\nCrawled: 2025-03-19 21:39:15\n\nWsp\u00f3\u0142praca WAT i AGH na rzecz innowacji i cyberbezpiecze\u0144stwa \n\n 26/02/2025 \n\n31 stycznia 2025 r. w Wojskowej Akademii Technicznej (WAT) w Warszawie odby\u0142o si\u0119 spotkanie bilateralne z przedstawicielami Akademii G\u00f3rniczo-Hutniczej (AGH), po\u015bwi\u0119cone wsparciu innowacji oraz preakceleracji rozwi\u0105za\u0144 tworzonych przez student\u00f3w i zespo\u0142y badawcze. Kluczowym elementem wydarzenia by\u0142a wizyta w \"Centrum Robot\u00f3w Mobilnych WAT\", nale\u017c\u0105cym do elitarnej sieci Centr\u00f3w Testowych NATO DIANA.\n\nPotencja\u0142 WAT w obszarze cyberbezpiecze\u0144stwa\n\nPodczas spotkania dr hab. in\u017c. Janusz Furtak, Prodziekan ds. Naukowych Wydzia\u0142u Cybernetyki WAT, przedstawi\u0142 najwa\u017cniejsze badania oraz wdro\u017cenia realizowane w obszarze IT, cyberbezpiecze\u0144stwa i kryptologii. Podkre\u015bli\u0142 rol\u0119 Wydzia\u0142u Cybernetyki w strategicznym rozwoju Si\u0142 Zbrojnych RP oraz kszta\u0142ceniu specjalist\u00f3w dla Wojsk Obrony Cyberprzestrzeni. W\u015br\u00f3d kluczowych projekt\u00f3w student\u00f3w i doktorant\u00f3w WCY WAT znalaz\u0142y si\u0119:\n\nBotTROP \n\u2013 system wykrywania bot\u00f3w w sieci korporacyjnej,\n\nRPaSDT \n\u2013 narz\u0119dzie do analizy struktur sieciowych i propagacji informacji,\n\n\u017bUBR \n\u2013 aplikacja wspieraj\u0105ca dowodzenie i zarz\u0105dzanie zasobami w kontek\u015bcie obrony granic.\n\nDodatkowo, dr Furtak zapowiedzia\u0142 rozw\u00f3j Centrum Innowacji i Cyberbezpiecze\u0144stwa WCY, kt\u00f3re b\u0119dzie miejscem prowadzenia bada\u0144 nad nowoczesnymi technologiami dla Si\u0142 Zbrojnych RP.\n\nWsp\u00f3\u0142praca AGH i Centrum Cyberbezpiecze\u0144stwa\n\nPo cz\u0119\u015bci wprowadzaj\u0105cej g\u0142os zabra\u0142 dr hab. in\u017c. Rafa\u0142 Da\u0144ko, Prorektor ds. studenckich AGH, kt\u00f3ry reprezentowa\u0142 Rektora AGH \u2013 prof. dr hab. in\u017c. Jerzego Lisa. W swojej wypowiedzi podkre\u015bli\u0142 dynamiczny rozw\u00f3j uczelni, jej sukcesy na arenie krajowej i mi\u0119dzynarodowej oraz znaczenie wsp\u00f3\u0142pracy z przemys\u0142em w zakresie innowacji technologicznych. Przedstawi\u0142 tak\u017ce osi\u0105gni\u0119cia student\u00f3w AGH, w tym ich sukcesy w presti\u017cowych konkursach i projektach badawczo-rozwojowych. Szczeg\u00f3ln\u0105 uwag\u0119 po\u015bwi\u0119ci\u0142 Studenckiemu Centrum Konstrukcyjnemu (SCK), nowoczesnej przestrzeni in\u017cynierskiej, kt\u00f3ra umo\u017cliwia m\u0142odym naukowcom realizacj\u0119 innowacyjnych projekt\u00f3w \u2013 od fazy koncepcyjnej po budow\u0119 prototyp\u00f3w.\n\nIzabela Albrycht, Dyrektorka Centrum Cyberbezpiecze\u0144stwa AGH, podkre\u015bli\u0142a znaczenie budowania polskiego potencja\u0142u w cyberbezpiecze\u0144stwie oraz rozwijania innowacyjnych technologii dual-use. AGH aktywnie uczestniczy w ekosystemie NATO DIANA, a jej Centrum Cyberbezpiecze\u0144stwa realizuje mi\u0119dzynarodowe projekty, takie jak SOCCER \u2013 program detekcji i przeciwdzia\u0142ania cyberzagro\u017ceniom. Albrycht zaprosi\u0142a WAT do pog\u0142\u0119bionej wsp\u00f3\u0142pracy w obszarze wsparcia startup\u00f3w oraz komercjalizacji bada\u0144 naukowych.\n Szymon Struszy\u0144ski, Menad\u017cer ds. wsp\u00f3\u0142pracy NATO DIANA w Centrum Cyberbezpiecze\u0144stwa AGH, zaprezentowa\u0142 propozycj\u0119 wsp\u00f3\u0142pracy w programie edukacyjnym dla student\u00f3w WAT i AGH. Uczestnicy programu b\u0119d\u0105 mieli mo\u017cliwo\u015b\u0107 nauki metodologii Lean Startup oraz Mission Model Canvas, pracuj\u0105c nad innowacyjnymi rozwi\u0105zaniami dla sektora obronno\u015bci i cyberbezpiecze\u0144stwa.\n\nSpotkanie zako\u0144czy\u0142y rozmowy na temat dalszej wsp\u00f3\u0142pracy w ramach ekosystemu NATO DIANA, co stanowi krok milowy w rozwoju polskich kompetencji w obszarze technologii dual-use oraz cyberbezpiecze\u0144stwa.\n\nW marcu 2024 roku powsta\u0142 \u201eKrak\u00f3w DIANA Accelerator\u201d \u2014 wsp\u00f3lne przedsi\u0119wzi\u0119cie Krakowskiego Parku Technologicznego oraz Akademii G\u00f3rniczo-Hutniczej, kt\u00f3re realizowa\u0142o b\u0119dzie nowoczesny program wspieraj\u0105cy rozw\u00f3j technologii dual-use oraz przestrze\u0144 do pracy dla innowator\u00f3w. Dzi\u0119ki tej inicjatywie Polska, jako kraj przeznaczaj\u0105cy najwy\u017cszy procent PKB na obronno\u015b\u0107 w NATO, odgrywa istotn\u0105 rol\u0119 w kszta\u0142towaniu przysz\u0142o\u015bci technologii dual-use. Centrum Cyberbezpiecze\u0144stwa AGH przygotowa\u0142o na \u201eDIANA Defence and Security Days\u201d raport prezentuj\u0105cy ofert\u0119 siedmiu polskich Centr\u00f3w Testowych w sieci NATO DIANA, do kt\u00f3rych nale\u017cy r\u00f3wnie\u017c \u201eCentrum Robot\u00f3w Mobilnych WAT\u201d, gdzie odby\u0142o si\u0119 niniejsze spotkanie.\n\nPowr\u00f3t", "metadata": {"url": "https://www.cc.agh.edu.pl/aktualnosci/detail?tx_news_pi1%5Baction%5D=detail&tx_news_pi1%5Bcontroller%5D=News&tx_news_pi1%5Bnews%5D=1144&cHash=52080c2f072204932cf15662f519470d", "title": "Wsp\u00f3\u0142praca WAT i AGH na rzecz innowacji i cyberbezpiecze\u0144stwa-- Cybersecurity Centre ", "depth": 3, "duplicate": false, "content_hash": "1c756aaf100b186260a3983d6421f7d8", "word_count": 475, "headings": [{"level": 1, "text": "Wsp\u00f3\u0142praca WAT i AGH na rzecz innowacji i cyberbezpiecze\u0144stwa"}, {"level": 2, "text": "Stopka"}]}}