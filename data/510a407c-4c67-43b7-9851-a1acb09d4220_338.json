{"content": "# AGH i Cracovia \u0142\u0105cz\u0105 si\u0142y na rzecz rozwoju pi\u0142karskich talent\u00f3w-- Serwis Akademii G\u00f3rniczo-Hutniczej \n\nURL: https://agh.edu.pl/wspolpraca/aktualnosci/detail/agh-i-cracovia-lacza-sily-na-rzecz-rozwoju-pilkarskich-talentow\nCrawled: 2025-03-19 21:12:23\n\nAGH i Cracovia \u0142\u0105cz\u0105 si\u0142y na rzecz rozwoju pi\u0142karskich talent\u00f3w \n\n 07/03/2025 \n\n wsp\u00f3\u0142praca \n sport \n spo\u0142eczna odpowiedzialno\u015b\u0107 \n\n Akademia G\u00f3rniczo-Hutnicza oraz Klub Sportowy Cracovia SA zawar\u0142y porozumienie o wsp\u00f3\u0142pracy, kt\u00f3re otwiera nowy rozdzia\u0142 w zarz\u0105dzaniu sportem i rozwoju m\u0142odych talent\u00f3w pi\u0142karskich. Wsp\u00f3lne dzia\u0142ania maj\u0105 na celu nie tylko podniesienie jako\u015bci zarz\u0105dzania najstarszym klubem sportowym w Polsce, ale tak\u017ce stworzenie kompleksowej \u015bcie\u017cki edukacyjnej i sportowej dla przysz\u0142ych gwiazd pi\u0142ki no\u017cnej. \n\nW ramach zawartego porozumienia uczelnia i klub planuj\u0105 wsp\u00f3\u0142prac\u0119 w kilku kluczowych obszarach:\n\nwdra\u017canie innowacji technologicznych wspieraj\u0105cych sportowc\u00f3w \u2013 AGH wniesie do wsp\u00f3\u0142pracy swoje do\u015bwiadczenie w zakresie nowoczesnych technologii i analizy danych, kt\u00f3re mog\u0105 znacz\u0105co usprawni\u0107 procesy treningowe i zarz\u0105dcze;\n\ntworzenie zaawansowanych system\u00f3w zarz\u0105dzania pi\u0142k\u0105 no\u017cn\u0105, w oparciu o najlepsze \u015bwiatowe praktyki;\n\ntworzenie strategicznych plan\u00f3w rozwojowych i rozwi\u0105za\u0144 w zakresie marketingu sportowego dla klubu, w oparciu o pog\u0142\u0119bione analizy rynkowe;\n\nzwi\u0119kszenie cyfryzacji i wirtualizacji proces\u00f3w zarz\u0105dczych, poprzez wykorzystanie sztucznej inteligencji w procesach analizy decyzji biznesowych;\n\nrozwijanie kluczowych kompetencji zarz\u0105dczych i przyw\u00f3dczych, uwzgl\u0119dniaj\u0105cych specyfik\u0119 rynku pi\u0142karskiego;\n\nrozwijanie postaw przedsi\u0119biorczych w\u015br\u00f3d m\u0142odych talent\u00f3w sportowych;\n\nrozw\u00f3j student\u00f3w i studentek AGH poprzez sta\u017ce studenckie \u2013 m\u0142odzi naukowcy, m\u0142ode naukowczynie i przyszli mened\u017cerowie/mened\u017cerki sportu zyskaj\u0105 unikatow\u0105 mo\u017cliwo\u015b\u0107 zdobycia praktycznego do\u015bwiadczenia, uczestnicz\u0105c w projektach zwi\u0105zanych z funkcjonowaniem profesjonalnego klubu pi\u0142karskiego;\n\norganizacja wsp\u00f3lnych warsztat\u00f3w i zaj\u0119\u0107 sportowych dla spo\u0142eczno\u015bci lokalnej \u2013 inicjatywa ta ma na celu popularyzacj\u0119 sportu i edukacj\u0119 m\u0142odych adept\u00f3w pi\u0142ki no\u017cnej w zakresie nowoczesnych metod treningowych oraz zarz\u0105dzania karier\u0105 sportow\u0105.\n\nProf. Marek Dudek, Dziekan Wydzia\u0142u Zarz\u0105dzania, odpowiedzialny za koordynacj\u0119 wsp\u00f3\u0142pracy, podkre\u015bla wag\u0119 tego partnerstwa:\n\n\u2013 \nNajistotniejszym wyzwaniem, jakie stoi przed nami, jest opracowanie i wdro\u017cenie innowacyjnych system\u00f3w zarz\u0105dzania pi\u0142k\u0105 no\u017cn\u0105 wspieraj\u0105cych integracj\u0119 mentoringu, coachingu i dzia\u0142alno\u015bci klubowej, przede wszystkim poprzez transfer wiedzy akademickiej. Mamy realne szanse wsp\u00f3lnie z Cracovi\u0105 zrewolucjonizowa\u0107 pi\u0142k\u0119 no\u017cn\u0105, oferuj\u0105c kompleksow\u0105 \u015bcie\u017ck\u0119 rozwoju dla m\u0142odych talent\u00f3w, w\u0142\u0105czaj\u0105c w to technologie czy specjalistyczne ekspertyzy. Za cel nadrz\u0119dny wsp\u00f3\u0142pracy stawiamy sobie stworzenie zr\u00f3wnowa\u017conego ekosystemu pi\u0142karskiego, kt\u00f3ry rozwija zawodnik\u00f3w, pozwala im osi\u0105gn\u0105\u0107 pe\u0142nie sportowych mo\u017cliwo\u015bci, a klubom funkcjonowa\u0107 efektywniej i odnosi\u0107 sukcesy zar\u00f3wno sportowe, jak i finansowe.\n\nJednym z kluczowych element\u00f3w wsp\u00f3lnych dzia\u0142a\u0144 b\u0119dzie rozw\u00f3j system\u00f3w zarz\u0105dzania klubem pi\u0142karskim, kt\u00f3re obejmuj\u0105 m.in.:\n\nindywidualne plany rozwoju dla zawodnik\u00f3w \u2013 spersonalizowane strategie treningowe dopasowane do potrzeb m\u0142odych pi\u0142karzy,\n\nnowoczesne technologie analityczne \u2013 wykorzystanie sztucznej inteligencji oraz analizy danych w celu optymalizacji procesu szkoleniowego,\n\nzwi\u0119kszenie efektywno\u015bci klubu \u2013 usprawnienie proces\u00f3w zarz\u0105dzania Cracovi\u0105, aby jeszcze lepiej wspiera\u0107 rozw\u00f3j pi\u0142karzy.\n\nZaanga\u017cowanie ekspert\u00f3w z Wydzia\u0142u Zarz\u0105dzania w proces rozwoju klubu Cracovia to krok w kierunku profesjonalizacji polskiej pi\u0142ki no\u017cnej. Jak podkre\u015bla dr Murat Colak, prof. AGH (AGH Business School):\n\n\u2013 Dzi\u0119ki nowoczesnym narz\u0119dziom zarz\u0105dzania pi\u0142k\u0105 no\u017cn\u0105 zwi\u0119kszymy potencja\u0142 zawodnik\u00f3w, a to prze\u0142o\u017cy si\u0119 na sukcesy Cracovii. Ostatecznie podniesie to r\u00f3wnie\u017c poziom ca\u0142ej polskiej pi\u0142ki no\u017cnej.\n\nEfektem wsp\u00f3lnych prac b\u0119dzie wprowadzenie innowacji w organizacji klubu, co odb\u0119dzie si\u0119 r\u00f3wnie\u017c z korzy\u015bci\u0105 dla krakowskiej uczelni, kt\u00f3ra b\u0119dzie mie\u0107 dost\u0119p do profesjonalnego \u015brodowiska sportowego i mo\u017cliwo\u015b\u0107 czerpania szerokiej wiedzy z tej dziedziny.\n\n\u2013 \nZrobili\u015bmy kolejny, wa\u017cny krok w rozwoju Cracovii, kt\u00f3ry pozwoli nam nie tylko na rozw\u00f3j w zakresie sportowym, ale r\u00f3wnie\u017c pomo\u017ce zarz\u0105dza\u0107 w r\u00f3\u017cnych obszarach dzia\u0142alno\u015bci klubu. Dzi\u0119ki do\u015bwiadczeniu AGH w zakresie nowoczesnych technologii b\u0119dziemy w stanie wsp\u00f3lnie stworzy\u0107 innowacyjne rozwi\u0105zania, kt\u00f3re wp\u0142yn\u0105 na jako\u015b\u0107 trening\u00f3w oraz na ca\u0142o\u015bciowe zarz\u0105dzanie klubem. To pionierski program na skal\u0119 Polski, kt\u00f3ry pozwoli m\u0142odym talentom nie tylko rozwija\u0107 swoje umiej\u0119tno\u015bci sportowe, ale tak\u017ce zdobywa\u0107 cenne do\u015bwiadczenie w obszarze zarz\u0105dzania. Nasza wsp\u00f3\u0142praca z AGH przyniesie korzy\u015bci nie tylko Cracovii, ale r\u00f3wnie\u017c uczelni, kt\u00f3ra zyska dost\u0119p do praktycznych projekt\u00f3w w obszarze sportu i zarz\u0105dzania, a tak\u017ce umo\u017cliwi studentom zdobywanie realnego do\u015bwiadczenia w profesjonalnym \u015brodowisku\n \u2013 m\u00f3wi dr Mateusz Dr\u00f3\u017cd\u017c, prezes KS Cracovia SA.\n\nfot. KS Cracovia\n\nfot. KS Cracovia\n\nfot. KS Cracovia\n\nfot. KS Cracovia\n\nPowr\u00f3t", "metadata": {"url": "https://agh.edu.pl/wspolpraca/aktualnosci/detail/agh-i-cracovia-lacza-sily-na-rzecz-rozwoju-pilkarskich-talentow", "title": "AGH i Cracovia \u0142\u0105cz\u0105 si\u0142y na rzecz rozwoju pi\u0142karskich talent\u00f3w-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "5981abcce13c0f5c78cbe98ffd898384", "word_count": 605, "headings": [{"level": 1, "text": "Wsp\u00f3\u0142praca - aktualno\u015bci"}, {"level": 2, "text": "Inne artyku\u0142y z kategorii Wydarzenia"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}