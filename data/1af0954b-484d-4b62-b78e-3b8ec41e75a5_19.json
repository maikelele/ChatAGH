{"content": "# Zmar\u0142 prof. Zdzis\u0142aw Bieniawski, doktor honoris causa AGH-- Serwis Akademii G\u00f3rniczo-Hutniczej \n\nURL: http://www.agh.edu.pl/info/article/zmarl-prof-zdzislaw-bieniawski-doktor-honoris-causa-agh/\nCrawled: 2025-03-19 22:04:21\n\nZmar\u0142 prof. Zdzis\u0142aw Bieniawski, doktor honoris causa AGH \n\n 14/12/2017 \n\nZ g\u0142\u0119bokim \u017calem informujemy o \u015bmierci prof. Zdzis\u0142awa Bieniawskiego\u00a0\n\u015bwiatowego autorytetu w dziedzinie geoin\u017cynierii, doktora honoris causa Akademii G\u00f3rniczo-Hutniczej.\n\nProf. Zdzis\u0142aw Bieniawski studiowa\u0142 Budow\u0119 Okr\u0119t\u00f3w Morskich na Politechnice Gda\u0144skiej. W wypadku zbiegu okoliczno\u015bci dyplom magisterski in\u017cyniera mechanika uzyska\u0142 na Uniwersytecie w Johannesburgu (RPA). Tam zainteresowa\u0142 si\u0119 mechanik\u0105 ska\u0142, kt\u00f3ra w\u00f3wczas w tym kraju by\u0142a wysoko zaawansowan\u0105 dyscyplin\u0105. W 1967 r. otrzyma\u0142 doktorat z in\u017cynierii g\u00f3rniczej na Uniwersytecie w Pretorii i przez 14 lat kierowa\u0142 grup\u0105 naukowc\u00f3w, in\u017cynier\u00f3w i geolog\u00f3w, publikuj\u0105c prace dotycz\u0105ce mechaniki g\u00f3rotworu i tunelowania. W tym czasie opracowa\u0142 system Rock Mass Rating (Wska\u017anik Jako\u015bci Masywu Skalnego), kt\u00f3ry obecnie jest znany i stosowany na ca\u0142ym \u015bwiecie. Nast\u0119pnie, po zaproszeniu ze Stan\u00f3w Zjednoczonych w 1977 r., zaj\u0105\u0142 stanowisko profesora etatowego w dziedzinie geoin\u017cynierii g\u00f3rniczej i tunelowej na Uniwersytecie Stanowym w Pensylwanii, gdzie przez 20 lat wyk\u0142ada\u0142 i prowadzi\u0142 badania naukowe. W wieku 60 lat przeszed\u0142 na emerytur\u0119 i zosta\u0142 Profesorem Wizytuj\u0105cym na Uniwersytecie Cambridge w Anglii. W 2001 r. otrzyma\u0142 doktorat honoris causa Politechniki Madryckiej w Hiszpanii oraz tytu\u0142 Profesora Honorowego Wy\u017cszej Szko\u0142y G\u00f3rniczej prowadzonej przez Politechnik\u0119 Madryck\u0105.\n\n8 listopada 2010 r. prof. Zdzis\u0142aw Bieniawski otrzyma\u0142 tytu\u0142 doktora honoris causa Akademii G\u00f3rniczo-Hutniczej. Godno\u015b\u0107 ta zosta\u0142a nadana Profesorowi za wybitne osi\u0105gni\u0119cia naukowe o charakterze interdyscyplinarnym z zakresu geoin\u017cynierii, g\u00f3rnictwa i budownictwa podziemnego oraz wieloletni\u0105 promocj\u0119 polskiej my\u015bli technicznej w \u015brodowiskach akademickich i przemys\u0142owych na ca\u0142ym \u015bwiecie. W okresie poprzedzaj\u0105cym nadanie doktoratu honoris causa Profesor poprowadzi\u0142 trwaj\u0105cy trzy tygodnie i ciesz\u0105cy si\u0119 ogromnym zainteresowaniem cykl wyk\u0142ad\u00f3w dla student\u00f3w AGH.\n\nW 2015 r. uchwa\u0142\u0105 Rady Wydzia\u0142u G\u00f3rnictwa i Geoin\u017cynierii ustanowiono nagrod\u0119 imienia prof. Zdzis\u0142awa Bieniawskiego (Medal Bieniawskiego), kt\u00f3rej Profesor by\u0142 fundatorem. Nagroda przyznawana jest corocznie jednemu absolwentowi studi\u00f3w II stopnia (stacjonarnych lub niestacjonarnych) prowadzonych na Wydziale G\u00f3rnictwa i Geoin\u017cynierii na kierunku G\u00f3rnictwo i Geologia lub Budownictwo za najlepsz\u0105 prac\u0119 magistersk\u0105 z zakresu geoin\u017cynierii ze szczeg\u00f3lnym uwzgl\u0119dnieniem geomechaniki, budownictwa podziemnego lub geotechniki.\n\nProfesor wypromowa\u0142 22 doktor\u00f3w i magistr\u00f3w nauk technicznych. Jego dorobek naukowy obejmuje 213 pozycji, w tym 195 publikacji naukowych i 10 podr\u0119cznik\u00f3w, cztery ksi\u0105\u017cki zosta\u0142y przet\u0142umaczone na j\u0119zyk rosyjski, chi\u0144ski, korea\u0144ski i hiszpa\u0144ski. \n\nPowr\u00f3t", "metadata": {"url": "http://www.agh.edu.pl/info/article/zmarl-prof-zdzislaw-bieniawski-doktor-honoris-causa-agh/", "title": "Zmar\u0142 prof. Zdzis\u0142aw Bieniawski, doktor honoris causa AGH-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "1a4c2a2fecb2b2958b2f0325f7aa8d5e", "word_count": 351, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}