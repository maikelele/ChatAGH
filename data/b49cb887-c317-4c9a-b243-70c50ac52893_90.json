{"content": "# Odszed\u0142 prof. Kazimierz Jele\u0144, by\u0142y Prorektor ds. Nauki, Profesor Honorowy AGH-- Serwis Akademii G\u00f3rniczo-Hutniczej \n\nURL: https://www.agh.edu.pl/pracownicy/odeszli/info/article/odszedl-prof-kazimierz-jelen-byly-prorektor-ds-nauki-profesor-honorowy-agh/\nCrawled: 2025-03-19 22:31:06\n\nOdszed\u0142 prof. Kazimierz Jele\u0144, by\u0142y Prorektor ds. Nauki, Profesor Honorowy AGH \n\n 09/09/2021 \n\n Ze smutkiem przyj\u0119li\u015bmy wiadomo\u015b\u0107 o \u015bmierci prof. dr. hab. Kazimierza Jelenia, Prorektora ds. Nauki AGH w latach 2005\u20132008, Profesora Honorowego AGH, uczonego o bogatym dorobku, szczeg\u00f3lnie zas\u0142u\u017conego w dziedzinie fizyki, fizyki j\u0105drowej i energetyki j\u0105drowej. \n\nUroczysto\u015bci pogrzebowe zaplanowane s\u0105 na 13 wrze\u015bnia i rozpoczn\u0105 si\u0119 w ko\u015bciele parafialnym w Jordanowie o godz. 15.30.\n\nProf. dr hab. Kazimierz Jele\u0144 urodzi\u0142 si\u0119 w 1940 r. w Jordanowie. Tam te\u017c ucz\u0119szcza\u0142 do szko\u0142y podstawowej i liceum. Po zdaniu matury w 1958 r. podj\u0105\u0142 studia na kierunku fizyka na Wydziale Matematyki, Fizyki i Chemii Uniwersytetu Jagiello\u0144skiego. Studia uko\u0144czy\u0142 w 1963 r., uzyskuj\u0105c stopie\u0144 magistra fizyki na podstawie pracy dyplomowej wykonanej w Instytucie Techniki J\u0105drowej AGH, w kt\u00f3rym zosta\u0142 zatrudniony w 1963 r.\n\nW Akademii G\u00f3rniczo-Hutniczej przepracowa\u0142 ponad pi\u0119\u0107dziesi\u0105t lat (a\u017c do emerytury w 2013 r.). W tym czasie przeszed\u0142 wszystkie etapy zatrudnienia pracownika naukowo-dydaktycznego \u2013 od asystenta do profesora zwyczajnego, podejmuj\u0105c prac\u0119 dydaktyczn\u0105, naukow\u0105 i organizacyjn\u0105. W roku 1999 zosta\u0142 wybrany na stanowisko dziekana Wydzia\u0142u Fizyki i Techniki J\u0105drowej (obecnie Wydzia\u0142 Fizyki i Informatyki Stosowanej). Funkcj\u0119 t\u0119 pe\u0142ni\u0142 przez dwie kadencje (do 2005 r.), a nast\u0119pnie w latach 2005\u20132008 by\u0142 Prorektorem ds. Nauki AGH.\n\nZainteresowania i dzia\u0142alno\u015b\u0107 naukowa prof. Kazimierza Jelenia obejmowa\u0142y zagadnienia fizyki j\u0105drowej, a w szczeg\u00f3lno\u015bci technicznej fizyki j\u0105drowej. Prac\u0119 w AGH rozpocz\u0105\u0142 w Pracowni Detektor\u00f3w Gazowych, w kt\u00f3rej prowadzono badania nad licznikami Geigera-M\u00fcllera i licznikami proporcjonalnymi. Profesor zajmowa\u0142 si\u0119 zjawiskami zachodz\u0105cymi w tych detektorach oraz doskonaleniem ich budowy, a r\u00f3wnocze\u015bnie chromatografi\u0105 gazow\u0105 i detektorami do tej metody analitycznej. Ta tematyka stanowi\u0142a podstaw\u0119 jego pracy doktorskiej (1971 r.) i rozprawy habilitacyjnej (1981 r.). Tytu\u0142 profesora uzyska\u0142 w 1995 r.\n\nDu\u017ce znaczenie w jego karierze naukowej stanowi\u0142y wyjazdy zagraniczne. W roku 1971 uzyska\u0142 roczne stypendium Mi\u0119dzynarodowej Agencji Energii Atomowej, co zaowocowa\u0142o wyjazdem do Republiki Federalnej Niemiec, do Nieders\u00e4chsisches Landesamt f\u00fcr Bodenforschung w Hanowerze. Tam mia\u0142 mo\u017cliwo\u015b\u0107 zapoznania si\u0119 z praktycznymi aspektami spektrometrii masowej w zastosowaniu do bada\u0144 geologicznych oraz z metodami datowania izotopowego, g\u0142\u00f3wnie z wykorzystaniem radiow\u0119gla i trytu (ta tematyka by\u0142a r\u00f3wnie\u017c rozwijana w AGH). W tym samym instytucie by\u0142 zatrudniony od 1983 do 1985 r. Zadaniem Profesora by\u0142o zbudowanie kompletnego p\u00f3\u0142automatycznego uk\u0142adu do pomiaru aktywno\u015bci 14C w pr\u00f3bkach o ma\u0142ej zawarto\u015bci w\u0119gla. Uk\u0142ad ten przez wiele lat pracowa\u0142 w Hanowerze, poszerzaj\u0105c zakres mierzonych materia\u0142\u00f3w.\n\nBardzo wa\u017cnym momentem w pracy Profesora by\u0142o w\u0142\u0105czenie jego zespo\u0142u do prac w Deutsches Elektronen-Synchrotron (DESY) w Hamburgu przy akceleratorze HERA. Zesp\u00f3\u0142 podj\u0105\u0142 si\u0119 zaprojektowania, zbudowania i zapewnienia przez ponad dziesi\u0119\u0107 lat eksploatacji jednego z element\u00f3w detektora ZEUS. Dzi\u0119ki do\u015bwiadczeniu zdobytemu w DESY zesp\u00f3\u0142 otrzyma\u0142 zaproszenie do wsp\u00f3\u0142pracy w nast\u0119pnym wielkim eksperymencie \u2013 w Europejskiej Organizacji Bada\u0144 J\u0105drowych CERN przy akceleratorze LHC.\n\nOsobny obszar zainteresowa\u0144 prof. Kazimierza Jelenia stanowi\u0142a energetyka j\u0105drowa i odnawialne \u017ar\u00f3d\u0142a energii. Profesor by\u0142 kierownikiem Centrum Problem\u00f3w Energetycznych AGH, kt\u00f3re zosta\u0142o powo\u0142ane w 2005 r.\n\nJego osi\u0105gni\u0119cia naukowe zawarte s\u0105 w ponad 120 publikacjach w czasopismach o zasi\u0119gu mi\u0119dzynarodowym, cytowanych ponad 7000 razy, i kilkunastu wyst\u0105pieniach konferencyjnych. Profesor by\u0142 te\u017c wsp\u00f3\u0142redaktorem naukowym dw\u00f3ch pozycji ksi\u0105\u017ckowych \u201eZarys stanu i perspektyw energetyki polskiej\u201d i \u201eEnergetyka j\u0105drowa w Polsce\u201d, a tak\u017ce opracowania \u201eRadiojonizacyjne detektory dla chromatografii gazowej\u201d.\n\nW dzia\u0142alno\u015bci dydaktycznej koncentrowa\u0142 si\u0119 na zagadnieniach zwi\u0105zanych z fizyk\u0105, prowadz\u0105c wyk\u0142ady z fizyki og\u00f3lnej dla kilku wydzia\u0142\u00f3w AGH oraz wyk\u0142ady specjalistyczne z detekcji promieniowania jonizuj\u0105cego, akcelerator\u00f3w cz\u0105stek na\u0142adowanych, techniki pr\u00f3\u017cniowej, reakcji termoj\u0105drowych, a tak\u017ce og\u00f3lny wyk\u0142ad z fizyki technicznej. Jako prodziekan, a p\u00f3\u017aniej dziekan uczestniczy\u0142 w przekszta\u0142ceniu Mi\u0119dzyresortowego Instytutu Fizyki i Techniki J\u0105drowej w wydzia\u0142 (od 1991 r. Wydzia\u0142 Fizyki i Techniki J\u0105drowej, a od 2004 r. Wydzia\u0142 Fizyki i Informatyki Stosowanej) oraz w uruchomieniu nowych kierunk\u00f3w studi\u00f3w: Fizyki Komputerowej, Fizyki Medycznej i Energetyki.\n\nZa swoje zas\u0142ugi zosta\u0142 uhonorowany Krzy\u017cem Kawalerskim Orderu Odrodzenia Polski, Z\u0142otym Krzy\u017cem Zas\u0142ugi oraz Medalem Komisji Edukacji Narodowej.\n\n10 kwietnia 2019 r. podczas uroczystego posiedzenia Senatu Akademii G\u00f3rniczo-Hutniczej otrzyma\u0142 godno\u015b\u0107 Profesora Honorowego AGH.\n\nPowr\u00f3t", "metadata": {"url": "https://www.agh.edu.pl/pracownicy/odeszli/info/article/odszedl-prof-kazimierz-jelen-byly-prorektor-ds-nauki-profesor-honorowy-agh/", "title": "Odszed\u0142 prof. Kazimierz Jele\u0144, by\u0142y Prorektor ds. Nauki, Profesor Honorowy AGH-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "7f47c6c3a6a8bd1538621e76055099fc", "word_count": 641, "headings": [{"level": 1, "text": "Aktualno\u015bci"}, {"level": 4, "text": "Uroczysto\u015bci pogrzebowe zaplanowane s\u0105 na 13 wrze\u015bnia i rozpoczn\u0105 si\u0119 w ko\u015bciele parafialnym w Jordanowie o godz. 15.30."}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}