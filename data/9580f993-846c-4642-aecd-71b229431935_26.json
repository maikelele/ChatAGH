{"content": "# Ku cywilizacji mi\u0119dzyplanetarnej \u2013 AGH NAUKA spotkania (nr 32)-- Serwis Akademii G\u00f3rniczo-Hutniczej \n\nURL: https://agh.edu.pl/nauka/artykuly/detail-1/ku-cywilizacji-miedzyplanetarnej-agh-nauka-spotkania-nr-32\nCrawled: 2025-03-19 21:12:17\n\nKu cywilizacji mi\u0119dzyplanetarnej \u2013 AGH NAUKA spotkania (nr 32) \n\n 13/02/2025 \n\n W ponad 50 lat po pierwszym l\u0105dowaniu cz\u0142owieka na Ksi\u0119\u017cycu ludzko\u015b\u0107 zn\u00f3w odwa\u017cnie spogl\u0105da w kosmos. Jeszcze w obecnej dekadzie powr\u00f3t na Srebrny Glob zapowiadaj\u0105 Amerykanie, kt\u00f3rym mocno po pi\u0119tach depcz\u0105 ju\u017c Chi\u0144czycy. Nast\u0119pnym etapem w tym wy\u015bcigu jest Mars. Celem planowanych misji nie jest ju\u017c tylko wbicie narodowej flagi i powr\u00f3t do domu, ale ustanowienie sta\u0142ej obecno\u015bci w celu przysz\u0142ej eksploatacji tamtejszych zasob\u00f3w. Jakie wyzwania wi\u0105\u017c\u0105 si\u0119 z tymi planami, czy na rywalizacji kosmicznych mocarstw wszyscy mo\u017cemy skorzysta\u0107 oraz jak b\u0119dzie wygl\u0105da\u0107 \u017cycie w pozaziemskich bazach \u2013 o tym opowiedz\u0105 osoby eksperckie z Centrum Technologii Kosmicznych AGH. Zapraszamy 20 lutego, o godz. 18.00, do bud. U-2 (sala audytoryjna, ul. Reymonta 7) oraz online na kanale YouTube AGH. Wst\u0119p wolny. \n\nProgram wydarzenia:\n\n18.00-18.30 \u2013 \u201eMisje na Ksi\u0119\u017cyc i Marsa: wyzwania i korzy\u015bci\u201d, prof. dr hab. in\u017c. Tadeusz Uhl\n 18.30-18.45 \u2013 pytania do wyk\u0142adu\n 18.45-19.15 \u2013 \u201eHabitaty kosmiczne: co mo\u017cna bada\u0107 na misjach analogowych?\u201d, dr Agata Ko\u0142odziejczyk\n\nProwadzenie: prof. dr hab. in\u017c. Tomasz Bajda\n\nMisje na Ksi\u0119\u017cyc i Marsa: wyzwania i korzy\u015bci\n\nPrezentacja po\u015bwi\u0119cona b\u0119dzie \u015brodowisku Marsa i Ksi\u0119\u017cyca oraz ich zasobom i sk\u0142ada si\u0119 z trzech cz\u0119\u015bci. W pierwszej przestawione b\u0119dzie \nCentrum Technologii Kosmicznych AGH\n i jego aktualnie realizowane misje kosmiczne, w tym zadania w ramach Nowego Kosmosu oraz udzia\u0142 uczelni w rozwoju sektora kosmicznego. W drugiej om\u00f3wione zostanie \u015brodowisko Ksi\u0119\u017cyca, historia misji na Srebrny Glob oraz podstawowe problemy w eksploracji i eksploatacji jego zasob\u00f3w. W trzeciej cz\u0119\u015bci zaprezentowane b\u0119dzie \u015brodowisko Marsa, historia misji na Czerwon\u0105 Planet\u0119 oraz podstawowe problemy dotycz\u0105ce jej eksploracji. Om\u00f3wione zostan\u0105 planowane wyprawy na oba globy oraz wyja\u015bnione zostan\u0105 trudno\u015bci w planowaniu i realizacji tych misji \u2013 w szczeg\u00f3lno\u015bci sposoby dotarcia i l\u0105dowania l\u0105downik\u00f3w, komunikacja z Ziemi\u0105 oraz aspekty ekonomiczne. Na zako\u0144czenie wyst\u0105pienia zademonstrowany b\u0119dzie kierunek rozwoju eksploracji glob\u00f3w pozaziemskich oraz za\u0142o\u017cenia zr\u00f3wnowa\u017conego kosmosu.\n\nProf. dr hab. in\u017c. Tadeusz Uhl\n\nJest absolwentem Akademii G\u00f3rniczo-Hutniczej, obecnie pracuje na stanowisku profesora zwyczajnego. Przebywa\u0142 w zagranicznych o\u015brodkach naukowych w Holandii, Francji, Belgii, Japonii i USA. Jest autorem ponad 1000 publikacji. Kieruje zespo\u0142em w Centrum Technologii Kosmicznych AGH i realizuje badania w zakresie misji orbitalnych i planetarnych. Zesp\u00f3\u0142 uczestniczy w misji na Mi\u0119dzynarodow\u0105 Stacj\u0119 Kosmiczn\u0105, w czasie kt\u00f3rej b\u0119d\u0105 badane w\u0142asno\u015bci nanomateria\u0142\u00f3w. Realizuje te\u017c projekty zwi\u0105zane z wystrzeleniem polskich satelit\u00f3w \u2013 \nHYPE\n jest ju\u017c na orbicie.\n\nHabitaty kosmiczne: co mo\u017cna bada\u0107 na misjach analogowych?\n\nSymulacje misji kosmicznych to nie fantastyka, lecz konieczna w obecnych czasach konfrontacja z wyzwaniami \u017cycia w zmieniaj\u0105cym si\u0119 \u015brodowisku naturalnym. Dzi\u0119ki zaprojektowanym przez prelegentk\u0119 habitatom, naukowcy z ca\u0142ego \u015bwiata przybywaj\u0105 do Polski, aby przeprowadza\u0107 badania adaptacyjne w warunkach izolacji w \u015brodowisku ekstremalnym, analogicznym do przysz\u0142ych stacji kosmicznych na Ksi\u0119\u017cycu czy Marsie. W habitatach testowane s\u0105 technologie przyjazne Ziemi, kt\u00f3re maj\u0105 za zadanie uniezale\u017cni\u0107 ludzko\u015b\u0107 od nadmiernego zu\u017cycia zasob\u00f3w naturalnych, np. w postaci produkcji zast\u0119pnika plastiku \u2013 celulozy bakteryjnej z bioreaktor\u00f3w kombuczy. Tworzone s\u0105 systemy akwaponiki do uprawy \u017cywno\u015bci w izolacji, czujniki nieinwazyjnego monitoringu zdrowia fizycznego i psychicznego, np. czujnik pogody mikrobiologicznej, czujnik nieinwazyjnego pomiaru witaminy D, czujnik subiektywnej percepcji czasu, czujnik nieinwazyjnego monitoringu zdrowia kobiet poprzez analiz\u0119 krwi menstruacyjnej itd. Lista jest d\u0142uga, a publikacje naukowe powstaj\u0105 non stop, poniewa\u017c habitaty to kopalnie wynalazk\u00f3w i metod badawczych. W Polsce jest ich ju\u017c 4 i ca\u0142y czas si\u0119 rozwijaj\u0105 \u2013 podobnie jak nowa dziedzina wiedzy, jak\u0105 w naszym kraju jest bioastronautyka.\n\nDr Agata Ko\u0142odziejczyk\n\nNeurobiolog z kosmiczn\u0105 misj\u0105 - doktorat zdoby\u0142a na Uniwersytecie w Sztokholmie. Jest wsp\u00f3\u0142za\u0142o\u017cycielk\u0105 Analog Astronaut Training Center oraz pomys\u0142odawczyni\u0105 i realizatork\u0105 powstania w Polsce baz do symulacji misji kosmicznych, organizatork\u0105 93 ksi\u0119\u017cycowych i marsja\u0144skich analogowych misji kosmicznych, mentork\u0105 ponad 400 analogowych astronaut\u00f3w. Pracowa\u0142a w Europejskiej Agencji Kosmicznej w Advanced Concepts Team w Holandii. Autorka licznych publikacji edukacyjnych i naukowych na temat chronobiologii, biologii kosmicznej i neurobiologii. Trzykrotna laureatka mi\u0119dzynarodowego konkursu Global Space Balloon Challenge w kategorii \u201eNajlepszy eksperyment naukowy\" i \u201eNajlepszy projekt edukacyjny\". Uhonorowana wieloma stypendiami naukowymi, m.in. przez Fundacj\u0119 na Rzecz Nauki Polskiej.\n\nPowr\u00f3t", "metadata": {"url": "https://agh.edu.pl/nauka/artykuly/detail-1/ku-cywilizacji-miedzyplanetarnej-agh-nauka-spotkania-nr-32", "title": "Ku cywilizacji mi\u0119dzyplanetarnej \u2013 AGH NAUKA spotkania (nr 32)-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "71734b51d436b1548d7cce3678bea6a3", "word_count": 652, "headings": [{"level": 1, "text": "Ku cywilizacji mi\u0119dzyplanetarnej \u2013 AGH NAUKA spotkania (nr 32)"}, {"level": 2, "text": "Program wydarzenia:"}, {"level": 2, "text": "Misje na Ksi\u0119\u017cyc i Marsa: wyzwania i korzy\u015bci"}, {"level": 3, "text": "Prof. dr hab. in\u017c. Tadeusz Uhl"}, {"level": 2, "text": "Habitaty kosmiczne: co mo\u017cna bada\u0107 na misjach analogowych?"}, {"level": 3, "text": "Dr Agata Ko\u0142odziejczyk"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}