{"content": "#  Wyjazdy pracownik\u00f3w -- Inicjatywa Doskona\u0142o\u015bci \u2013 Uczelnia Badawcza \n\nURL: https://idub.agh.edu.pl/dzialania/dzialanie-1-finansowanie-wyjazdow-studyjnych-zwiazanych-z-nawiazywaniem-kontaktow-i-prac-zwiazanych-z-przygotowywaniem-wnioskow-o-granty/wyjazdy-pracownikow\nCrawled: 2025-03-19 21:15:38\n\nPrzejd\u017a do tre\u015bci\n\nPrzejd\u017a do stopki\n\n Wyjazdy pracownik\u00f3w \n\nUniversit\u00e9 d'Angers (Angers)\n\nW dniach 3\u201323 wrze\u015bnia 2023 roku dr in\u017c. Gabriela Lewi\u0144ska uczestniczy\u0142a w wyje\u017adzie studyjnym na Universit\u00e9 d'Angers.\n\n\u201eW trakcie pobytu nawi\u0105za\u0142am\u00a0 wsp\u00f3\u0142prac\u0119 w zakresie badania nieliniowych w\u0142a\u015bciwo\u015bci optycznych zwi\u0105zk\u00f3w organicznych, z my\u015bl\u0105 o ich zastosowaniu w organicznych ogniwach fotowoltaicznych. Ustalono zasady wsp\u00f3\u0142pracy, a tak\u017ce przeprowadzono pomiary drugiej i trzeciej harmonicznej dla cienkowarstwowych materia\u0142\u00f3w. Wst\u0119pne wyniki zosta\u0142y zaprezentowane podczas seminarium 21.10.2023. Przygotowano r\u00f3wnie\u017c publikacj\u0119 \u00bbSome selected binary and ternary organic thin films for non linear optical applications\u00ab, kt\u00f3ra dotyczy nieliniowych w\u0142a\u015bciwo\u015bci optycznych analizowanych cienkowarstwowych uk\u0142ad\u00f3w\u201d \u2013 m\u00f3wi dr in\u017c. Gabriela Lewi\u0144ska.\n\nInstitute for Bioengineering of Catalonia (Barcelona)\n\nW 2023 roku prof. dr hab. in\u017c. Artur Rydosz uczestniczy\u0142 w wyje\u017adzie naukowym do Institute for Bioengineering of Catalonia.\n\nW ramach wyjazdu do IBEC Barcelona w 2023 roku prof. dr hab. in\u017c. Artur Rydosz przeprowadzi\u0142 badania wst\u0119pne w zespole prowadzonym przez prof. dra. Javiera Ramona. Dotyczy\u0142y one realizacji organ\u00f3w na chipie, wykorzystuj\u0105cych zjawisko powierzchniowego rezonansu plazmowego. Uzyskane wyniki i przeprowadzone konsultacje naukowe by\u0142y podstaw\u0105 do ubiegania si\u0119 o uzyskanie finansowania w konkursie Sonata BIS Narodowego Centrum Nauki pt. \u201eInvestigation of the possibility of development of metaplasmonic sensors for the detection of diabetes and NAFLD biomarkers in the TDW/GLAD technology\u201d, kt\u00f3ry zosta\u0142 przyznany w 2024 roku i b\u0119dzie realizowany przez 5 lat przez AGH i IBEC.\n\nNational Institute for Interdisciplinary Science and Technology w Thiruvananthapuram (Thiruvananthapuram)\n\nW dniach 3\u201317 marca 2023 roku prof. dr hab. Konrad Szaci\u0142owski uczestniczy\u0142 w wyje\u017adzie naukowym do National Institute for Interdisciplinary Science and Technology.\n\nWyjazd by\u0142 wsp\u00f3\u0142finansowany przez program NAWA. Program wizyty obejmowa\u0142 seri\u0119 seminari\u00f3w oraz dyskusje naukowe z cz\u0142onkami zespo\u0142u dra. Vajayakumara Chakkootha, jednego ze \u015bwiatowych lider\u00f3w w projektowaniu i syntezie materia\u0142\u00f3w perowskitowych, a tak\u017ce wst\u0119pne badania teoretyczne (modelowanie kwantowo-chemiczne) i do\u015bwiadczalne (analiza przewodnictwa elektrycznego warstw nanocz\u0105stek perowskitowych). Rezultatem wyjazdu jest publikacja \n\u201eSelf-Assembly of Delta-Formamidinium Lead Iodide Nanoparticles to Nanorods: Study of Memristor Properties and Resistive Switching Mechanism\u201d\n\nNational Institute for Interdisciplinary Science and Technology (Thiruvananthapuram)\n\nW dniach 15\u201327 stycznia 2024 roku prof. dr hab. Konrad Szaci\u0142owski uczestniczy\u0142 w wyje\u017adzie naukowym do National Institute for Interdisciplinary Science and Technology.\n\nWyjazd by\u0142 wsp\u00f3\u0142finansowany przez program NAWA. Program wizyty obejmowa\u0142 seri\u0119 seminari\u00f3w, dyskusje naukowe oraz seri\u0119 pomiar\u00f3w wydajno\u015bci fotoluminescencji symetrycznie podstawionych pochodnych tiazolotiazolu. Istotnym wynikiem naukowym pobytu by\u0142o przygotowanie szkicu wniosku o finansowanie bada\u0144, kt\u00f3ry zosta\u0142 z\u0142o\u017cony w Fundacji Templetona. Dodatkowo, w czasie pobyto powsta\u0142 szkic publikacji \u201eMechanochromism and aggregation-induced emission in a fluorene-fumaronitrile-based molecular system: The influence of supramolecular control on donor-acceptor interactions\u201d\n\nHokkaido University (Sapporo), Osaka University (Osaka) i Kyushu Institute of Technology (Kitakyushu)\n\nW dniach 27.04\u201313.05.2024 prof. dr hab. Konrad Szaci\u0142owski uczestniczy\u0142 w wyje\u017adzie naukowym do Hokkaido University, Osaka University i Kyushu Institute of Technology.\n\nProgram wizyty obejmowa\u0142 seri\u0119 seminari\u00f3w i paneli dyskusyjnych w trzech wiod\u0105cych japo\u0144skich o\u015brodkach badawczych zajmuj\u0105cych si\u0119 robotyk\u0105 i sztuczn\u0105 inteligencj\u0105 (Hokkaido University, Osaka University, Kyushu Institute of Technology). W ramach wizyty zbudowano od podstaw program badawczy nad redoksowo-aktywnymi cieczami jonowymi nowej generacji do zastosowa\u0144 neuromorficznych, a tak\u017ce dopracowano szczeg\u00f3\u0142y mi\u0119dzynarodowego projektu badawczego \u201eTowards Computational Apocalypse. Information Processing with Limited Resources\u201d, kt\u00f3rego g\u0142\u00f3wnym celem b\u0119dzie opracowanie p\u00f3\u0142przewodnik\u00f3w nowej generacji opartych o substancje pochodzenia naturalnego (kofeina, nikotyna i inne alkaloidy) oraz prostych jon\u00f3w kompleksowych.\n\nSeoul National University (Seul)\n\nWe wrze\u015bniu 2023 roku dr in\u017c. Ilona Jastrz\u0119bska odby\u0142a sta\u017c naukowy w The High Temperature Thermochemistry Laboratory w Seoul National University, pod kierownictwem prof. In-Ho Junga.\n\n\u201ePodczas sta\u017cu mia\u0142am mo\u017cliwo\u015b\u0107 nauczenia si\u0119 przeprowadzania symulacji termodynamicznych reakcji chemicznych w wysokich temperaturach z u\u017cyciem oprogramowania FactSage. Symulacje w FactSage, kt\u00f3rego wsp\u00f3\u0142tw\u00f3rc\u0105 jest prof. In-Ho Jung, pozwalaj\u0105 w przemy\u015blany spos\u00f3b zaplanowa\u0107 eksperymenty w laboratorium dotycz\u0105ce opracowania nowych ceramicznych materia\u0142\u00f3w ogniotrwa\u0142ych, wyeliminowa\u0107 metod\u0119 pr\u00f3b i b\u0142\u0119d\u00f3w, a przez to uczyni\u0107 eksperyment bardziej efektywnym i\u00a0 zr\u00f3wnowa\u017conym. Liczne symulacje przeprowadzone z u\u017cyciem FactSage pozwoli\u0142y na wytypowanie najbardziej obiecuj\u0105cych rozwi\u0105za\u0144 materia\u0142owych do syntez i bada\u0144 laboratoryjnych w projekcie LIDER XII realizowanym przy wsparciu NCBR. Wsp\u00f3\u0142praca prze\u0142o\u017cy si\u0119 na opracowanie nowej generacji bezpiecznych \u2013 bezchromowych \u2013 materia\u0142\u00f3w ogniotrwa\u0142ych na wymur\u00f3wki urz\u0105dze\u0144 do otrzymywania miedzi. W najbli\u017cszej przysz\u0142o\u015bci planujemy kolejne wsp\u00f3lne publikacje oraz prace badawcze\u201d \u2013 komentuje dr in\u017c. Ilona Jastrz\u0119bska.\n\nW efekcie wyjazdu powsta\u0142a publikacja z\u0142o\u017cona obecnie do recenzji w Journal of the European Ceramic Society, a rezultaty bada\u0144 zosta\u0142y przedstawione podczas The International Colloquium on Refractories ICR 2024 w Aachen w Niemczech.\n\nPontificia Universidad Cat\u00f3lica del Per\u00fa (PUCP) (Lima) i Universidad Nacional de San Antonio Abad del Cusco (Cuzco)\n\nW dniach 16.05\u201305.06.2024 roku dr hab. Diana Dryglas, prof. AGH, uczestniczy\u0142a w wyje\u017adzie studyjnym na Pontificia Universidad Cat\u00f3lica del Per\u00fa (PUCP) i Universidad Nacional de San Antonio Abad del Cusco.\n\n\u201eW wyniku rozm\u00f3w prowadzonych podczas szkolenia Saaty Decision-Making Hackathon oraz 22nd International Conference on ECONOMICS-FINANCE-MANAGEMENT, jak r\u00f3wnie\u017c na spotkaniach z naukowcami z Limy i Cusco om\u00f3wiony zosta\u0142y zakres i przedmiot wsp\u00f3lnych bada\u0144. Wyjazd pozwoli\u0142 na podniesienie kompetencji i poszerzenie wiedzy z zakresu moich zainteresowa\u0144 naukowych oraz z zakresu metodologii AHP (Analytic Hierarchy Process) i ANP (Analytic Network Process), kt\u00f3re wykorzystam zar\u00f3wno do mojej w\u0142asnej dzia\u0142alno\u015bci B+R, jak r\u00f3wnie\u017c na seminariach z doktorantami. Co wi\u0119cej, wyjazd umo\u017cliwi\u0142 mi wsp\u00f3ln\u0105 dzia\u0142alno\u015b\u0107 publikacyjn\u0105 i projektow\u0105. Wraz ze wsp\u00f3\u0142autorami z konferencji w Limie z\u0142o\u017cyli\u015bmy artyku\u0142 nt. Effect of market turbulence on entrepreneurial orientation-performance relationship in tourism and hospitality firms: A fuzzy-set QCA approach do International Journal of Hospitality Management, czasopisma zaliczanego do g\u00f3rnego decyla, czyli TOP-10, wed\u0142ug bazy Scopus\" \u2013 podsumowuje dr hab. Diana Dryglas, prof. AGH.\n\nMiami University (Oxford)\n\nW dniach 14\u201328 sierpnia 2024 r. dr in\u017c. Izabela Kalemba-Rec oraz\u00a0dr in\u017c. Mateusz Kopy\u015bcia\u0144ski uczestniczyli w wyje\u017adzie studyjnym na Miami University.\n\n\u201eWyjazd ten zaowocowa\u0142 zacie\u015bnieniem wsp\u00f3\u0142pracy z prof. Carterem Hamiltonem, a tak\u017ce nawi\u0105zaniem nowych kontakt\u00f3w naukowych. Obecna wsp\u00f3\u0142praca skupia si\u0119 g\u0142\u00f3wnie na badaniach dotycz\u0105cych technologii zgrzewania tarciowego z mieszaniem materia\u0142u (FSW) oraz tarciowej modyfikacji powierzchni (FSP). W trakcie spotka\u0144 om\u00f3wiono mo\u017cliwo\u015bci wsp\u00f3lnych projekt\u00f3w badawczych oraz publikacji. Jedna z publikacji ukaza\u0142a si\u0119 ju\u017c w czasopi\u015bmie Materials. Wsp\u00f3lne badania zostan\u0105 r\u00f3wnie\u017c uwzgl\u0119dnione w monografii habilitacyjnej dotycz\u0105cej technologii FSW. Wyjazd stworzy\u0142 perspektywy dla przysz\u0142ych projekt\u00f3w badawczych\u201d \u2013 podsumowuje dr in\u017c. Izabela Kalemba-Rec.\n Publikacja, kt\u00f3ra ukaza\u0142a si\u0119 w czasopi\u015bmie Materials, nosi tytu\u0142: \n\u201eMicrostructural Characterization of Friction Stir Welds of Aluminum 6082 Produced with Bobbin Tool\u201d\n\n\u201eWyjazd mia\u0142 na celu rozw\u00f3j bada\u0144 nad technologi\u0105 zgrzewania i modyfikacji powierzchni materia\u0142\u00f3w metod\u0105 tarciow\u0105 (FSW i FSP). Wsp\u00f3\u0142praca z tamtejszym zespo\u0142em, w szczeg\u00f3lno\u015bci z profesorem Carterem Hamiltonem, umo\u017cliwi\u0142a analiz\u0119 mikrostrukturaln\u0105 i mechaniczn\u0105 po\u0142\u0105cze\u0144, a tak\u017ce optymalizacj\u0119 parametr\u00f3w technologicznych poprzez modelowanie numeryczne. W trakcie wyjazdu nawi\u0105zano nowe kontakty, om\u00f3wiono potencjalne projekty badawcze i zainicjowano wsp\u00f3lne publikacje. Wyjazd wzbogaci\u0142 wiedz\u0119 naukow\u0105, zacie\u015bni\u0142 wsp\u00f3\u0142prac\u0119 mi\u0119dzynarodow\u0105 i otworzy\u0142 mo\u017cliwo\u015bci dalszych bada\u0144\u201d \u2013 m\u00f3wi dr in\u017c. Mateusz Kopy\u015bcia\u0144ski.\n\nETH Zurich (Zurych)\n\nW dniach 14.02\u201301.03.2023 r. dr in\u017c. Shreyas Srivatsa odwiedzi\u0142 ETH Zurich w celu nawi\u0105zania wsp\u00f3\u0142pracy badawczej.\n\n\u201ePodczas mojego pobytu wsp\u00f3\u0142pracowa\u0142em z prof. Eleni Chatzi, kierownikiem grupy Structural Mechanics and Monitoring (SMM). W trakcie wsp\u00f3lnych bada\u0144 wykorzystywali\u015bmy czujniki nanomateria\u0142owe MXene, kt\u00f3re opracowa\u0142em na AGH, jako sondy udarowe do monitorowania zdarze\u0144 uderzenia w element konstrukcyjny, jakim by\u0142a pionowa p\u0142yta wspornikowa\u201d \u2013 komentuje dr in\u017c. Shreyas Srivatsa.\n Efektem pobytu w ETH Zurich i przeprowadzonych w tym czasie eksperyment\u00f3w jest publikacja w czasopi\u015bmie Sensors: \n\u201eDynamic Response Study of Piezoresistive Ti3C2-MXene Sensor for Structural Impacts\u201d\n\nStopka\n\n \u00a9 2024 Inicjatywa Doskona\u0142o\u015bci \u2013 Uczelnia Badawcza\n Akademia G\u00f3rniczo-Hutnicza im. Stanis\u0142awa Staszica w Krakowie\n\nBack", "metadata": {"url": "https://idub.agh.edu.pl/dzialania/dzialanie-1-finansowanie-wyjazdow-studyjnych-zwiazanych-z-nawiazywaniem-kontaktow-i-prac-zwiazanych-z-przygotowywaniem-wnioskow-o-granty/wyjazdy-pracownikow", "title": " Wyjazdy pracownik\u00f3w -- Inicjatywa Doskona\u0142o\u015bci \u2013 Uczelnia Badawcza ", "depth": 2, "duplicate": false, "content_hash": "b00289aaf670d26e9235cdfea7a6bfec", "word_count": 1197, "headings": [{"level": 1, "text": "Wyjazdy pracownik\u00f3w"}, {"level": 2, "text": "Stopka"}]}}