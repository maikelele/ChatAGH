{"content": "#  Programy studi\u00f3w -- Centrum Akredytacji i Jako\u015bci Kszta\u0142cenia AGH \n\nURL: https://cajk.agh.edu.pl/programy-studiow#c31762\nCrawled: 2025-03-19 22:40:31\n\nPrzejd\u017a do tre\u015bci\n\nPrzejd\u017a do stopki\n\n Programy studi\u00f3w \n\nProgramy studi\u00f3w w AGH s\u0105 starannie opracowywane i regularnie aktualizowane, aby zapewni\u0107 najwy\u017csz\u0105 jako\u015b\u0107 kszta\u0142cenia, zgodn\u0105 z najnowszymi osi\u0105gni\u0119ciami nauki i potrzebami rynku pracy. Proces tworzenia i modyfikacji program\u00f3w opiera si\u0119 na transparentnych zasadach, uwzgl\u0119dniaj\u0105c opinie ekspert\u00f3w, student\u00f3w oraz przedstawicieli dyscyplin naukowych.\n\nTworzenie studi\u00f3w wy\u017cszych\n\nZmiany w programach studi\u00f3w\n\nTerminarz\n\nCharakterystyki efekt\u00f3w uczenia si\u0119\n\nPodstawy prawne\n\nPolska Rama Kwalifikacji (PRK)\n\nWskaz\u00f3wki do przygotowania dokumentacji\n\nW przypadku zamiaru utworzenia nowego kierunku studi\u00f3w na danym poziomie i profilu dziekan wydzia\u0142u sk\u0142ada wniosek na pi\u015bmie do JM Rektora z pro\u015bb\u0105 o utworzenie studi\u00f3w wy\u017cszych na okre\u015blonym kierunku studi\u00f3w, poziomie i profilu oraz o pozytywn\u0105 opini\u0119 Kolegium Rektorskiego (KR) w tej sprawie.\u00a0Do ww. wniosku nale\u017cy do\u0142\u0105czy\u0107:\n\nuzasadnienie utworzenia nowego kierunku studi\u00f3w na danym poziomie i profilu \nwraz z informacj\u0105 i ocen\u0105 skutk\u00f3w w zakresie liczby godzin zaj\u0119\u0107 dydaktycznych w ramach obci\u0105\u017ce\u0144 dydaktycznych kadry dydaktycznej prowadz\u0105cej zaj\u0119cia, w tym pensum, godzin ponadwymiarowych i um\u00f3w cywilnoprawnych\n;\n\nwst\u0119pn\u0105 opini\u0119 w sprawie zamiaru utworzenia nowego kierunku studi\u00f3w wydan\u0105 przez koordynatora ds. kszta\u0142cenia w dyscyplinie w uzgodnieniu z rad\u0105 ds. kszta\u0142cenia w dyscyplinie w\u0142a\u015bciwymi ze wzgl\u0119du na dyscyplin\u0119 albo dyscyplin\u0119 wiod\u0105c\u0105 planowanego nowego kierunku studi\u00f3w;\n\npozytywn\u0105 opini\u0119 w sprawie zamiaru utworzenia nowego kierunku studi\u00f3w wydan\u0105 przez dziekan\u00f3w wszystkich wydzia\u0142\u00f3w, na kt\u00f3rych w AGH s\u0105 ju\u017c prowadzone kierunki studi\u00f3w o podobnej nazwie lub podobnych efektach uczenia si\u0119 albo o\u015bwiadczenie, \u017ce taki kierunek nie jest prowadzony w AGH.\n\nW przypadku pozytywnej opinii Kolegium Rektorskiego:\n\nWydzia\u0142 pobiera z Dzia\u0142u Jako\u015bci Kszta\u0142cenia w Centrum Akredytacji i Jako\u015bci Kszta\u0142cenia (DJK CAJK)\u00a0plik .xls\u00a0w celu wprowadzenia danych do bazy Sylabus;\n\nWydzia\u0142 przygotowuje i kompletuje wymagan\u0105 dokumentacj\u0119 i uzupe\u0142nia ww. plik .xls zgodnie z wytycznymi okre\u015blonymi w\u00a0\nUchwale nr 125/2023 Senatu AGH\n\u00a0\u00a0i\u00a0\nZarz\u0105dzeniu nr 8/2024 Rektora AGH\n;\n\nWydzia\u0142 przekazuje DJK wype\u0142niony plik .xls w celu weryfikacji pod k\u0105tem formalnym (wymagany jednokrotny obieg);\n\nPo weryfikacji formalnej DJK eksportuje uzupe\u0142niony plik .xls z poprawnymi danymi do bazy Sylabus oraz nadaje uprawnienia wskazanym pracownikom Wydzia\u0142u do wprowadzania szczeg\u00f3\u0142owych danych;\n\nWydzia\u0142 przekazuje do JM Rektora (za po\u015brednictwem Biura Rektora) pismo przewodnie dziekana wydzia\u0142u w wersji papierowej informuj\u0105ce, \u017ce w nawi\u0105zaniu do pozytywnej opinii KR sk\u0142adana jest pe\u0142na dokumentacja, zgodnie z\u00a0\nza\u0142\u0105cznikiem nr 1 do ww. zarz\u0105dzenia\n, wraz z informacj\u0105 o kadrze zawieraj\u0105c\u0105 liczbowy oraz imienny wykaz os\u00f3b proponowanych do realizacji wnioskowanego kierunku studi\u00f3w, zgodnie z\u00a0\nza\u0142\u0105cznikiem nr 2 do ww. zarz\u0105dzenia\n.\n\nUWAGA:\n\nWw. pe\u0142n\u0105 dokumentacj\u0119 nale\u017cy z\u0142o\u017cy\u0107 do Biura Rektora nie p\u00f3\u017aniej ni\u017c:\n\ndo ko\u0144ca listopada roku poprzedzaj\u0105cego rok akademicki \u2013 w przypadku rozpocz\u0119cia prowadzenia studi\u00f3w od semestru zimowego;\n\ndo ko\u0144ca kwietnia roku poprzedzaj\u0105cego rok akademicki \u2013 w przypadku rozpocz\u0119cia prowadzenia studi\u00f3w od semestru letniego.\n\nW postaci papierowej nale\u017cy z\u0142o\u017cy\u0107 do Biura Rektora:\n\nww. wniosek dziekana wydzia\u0142u w sprawie utworzenia nowego kierunku studi\u00f3w wraz z uzasadnieniem oraz pozytywn\u0105 opini\u0105 KR;\n\npozytywn\u0105 opini\u0119 w sprawie zamiaru utworzenia nowego kierunku studi\u00f3w wydan\u0105 przez dziekan\u00f3w wszystkich wydzia\u0142\u00f3w, na kt\u00f3rych w AGH s\u0105 ju\u017c prowadzone kierunki studi\u00f3w o podobnej nazwie lub podobnych efektach uczenia si\u0119 albo o\u015bwiadczenie, \u017ce taki kierunek nie jest prowadzony w AGH;\n\nopini\u0119 koordynatora ds. kszta\u0142cenia w dyscyplinie ustalon\u0105 w uzgodnieniu z rad\u0105 ds. kszta\u0142cenia w dyscyplinie w\u0142a\u015bciwymi ze wzgl\u0119du na dyscyplin\u0119 albo dyscyplin\u0119 wiod\u0105c\u0105 wskazan\u0105 w projekcie programu studi\u00f3w;\n\nopini\u0119 Pe\u0142nomocnika Rektora ds. Jako\u015bci Kszta\u0142cenia;\n\nopini\u0119 WRSS.\n\nSkany ww. dokument\u00f3w oraz pozosta\u0142e dokumenty nale\u017cy z\u0142o\u017cy\u0107 w postaci elektronicznej w udost\u0119pnionym miejscu w chmurze AGH, w tym zw\u0142aszcza program studi\u00f3w, sylabusy oraz informacje o kadrze wraz z wymaganymi deklaracjami.\n\nDJK weryfikuje kompletno\u015b\u0107 ww. dokumentacji i przekazuje informacje do Biura Rektora;\n\nPe\u0142na dokumentacja przekazywana jest cz\u0142onkom Senackiej Komisji ds. Kszta\u0142cenia (SKK) nie p\u00f3\u017aniej ni\u017c na 7 dni przed planowanym posiedzeniem SKK wy\u0142\u0105cznie w wersji elektronicznej (w przypadku wersji papierowych \u2013 skany ww. dokument\u00f3w);\n\nPo pozytywnym zaopiniowaniu przez SKK (opinia zapada w wyniku g\u0142osowania) dokumentacja kierowana jest na posiedzenie Senatu nie p\u00f3\u017aniej ni\u017c na 7 dni przed planowanym posiedzeniem Senatu;\n\nPo ustaleniu programu studi\u00f3w przez Senat AGH JM Rektor podejmuje decyzj\u0119 o utworzeniu studi\u00f3w na danym kierunku, poziomie i profilu.\n\nW przypadku tworzenia studi\u00f3w za pozwoleniem MNiSW:\n\nww. decyzja Rektora wraz z kompletn\u0105 dokumentacj\u0105 zgodnie z \u00a7 3 oraz \u00a7 5 ust. 6\u00a0\nZarz\u0105dzenia nr 8/2024 Rektora AGH\n\u00a0jest przekazywana do MNiSW w celu uzyskania pozwolenia;\n\ndo wniosku o pozwolenie na utworzenie studi\u00f3w do\u0142\u0105czana jest r\u00f3wnie\u017c dokumentacja wskazana w \u00a7 9 ust. 2\u00a0\nRozporz\u0105dzenia Ministra Nauki i Szkolnictwa Wy\u017cszego z dnia 27 wrze\u015bnia 2018 r. w sprawie studi\u00f3w - tekst jednolity.\n\nW celu wprowadzenia zmian w istniej\u0105cym programie studi\u00f3w, nale\u017cy przygotowa\u0107 nast\u0119puj\u0105ce dokumenty:\n\nWniosek Dziekana Wydzia\u0142u do JM Rektora\n.\n\nUzasadnienie wprowadzenia zmian \ndo istniej\u0105cego programu studi\u00f3w wraz z informacj\u0105 i ocen\u0105 skutk\u00f3w w zakresie liczby godzin zaj\u0119\u0107 dydaktycznych w ramach obci\u0105\u017ce\u0144 dydaktycznych kadry dydaktycznej prowadz\u0105cej zaj\u0119cia, w tym pensum, godzin ponadwymiarowych i um\u00f3w cywilnoprawnych\n.\n\nWykaz wprowadzonych zmian\n \u2013 szczeg\u00f3\u0142owa lista modyfikacji w programie studi\u00f3w.\n\nZmieniony projekt programu studi\u00f3w\n, wygenerowany w Systemie Sylabus AGH.\nUwaga\n: W przypadku zmian w sylabusach dotycz\u0105cych nazwy modu\u0142u zaj\u0119\u0107 (w j\u0119zyku polskim i angielskim), liczby punkt\u00f3w ECTS, modu\u0142owych efekt\u00f3w uczenia si\u0119, tre\u015bci programowych, formy zaj\u0119\u0107, liczby godzin czy sposobu weryfikacji, zmiany te musz\u0105 by\u0107 uwzgl\u0119dnione r\u00f3wnie\u017c w planie studi\u00f3w.\n\nOpinia koordynatora ds. kszta\u0142cenia w dyscyplinie\n, uzgodniona z rad\u0105 ds. kszta\u0142cenia w\u0142a\u015bciw\u0105 dla danej dyscypliny lub dyscypliny wiod\u0105cej.\n\nOpinia Samorz\u0105du Student\u00f3w\n dotycz\u0105ca proponowanych zmian w programie studi\u00f3w.\n\nProsimy o z\u0142o\u017cenie dokumentacji w wersji papierowej (dotyczy punkt\u00f3w 1, 2, 3, 5, 6) w Sekretariacie JM Rektora w pokoju 108 A-0.\n\nPonadto skany ww. dokument\u00f3w oraz program studi\u00f3w (punkt 4 z listy) nale\u017cy przekaza\u0107 w postaci elektronicznej w udost\u0119pnionym miejscu w Chmurze AGH. \n\nTerminarz prac w zakresie tworzenia nowych kierunk\u00f3w studi\u00f3w, wprowadzania zmian w programach studi\u00f3w oraz aktualizacji puli przedmiot\u00f3w obieralnych\n\n1. Tworzenie nowych kierunk\u00f3w studi\u00f3w i zmiany w programach studi\u00f3w.\n\nWniosek w sprawie utworzenia nowego kierunku studi\u00f3w\n na danym poziomie i profilu wraz z kompletn\u0105 dokumentacj\u0105 nale\u017cy z\u0142o\u017cy\u0107 do Rektora w celu pozytywnego zaopiniowania projektu programu studi\u00f3w przez Senack\u0105 Komisj\u0119 ds. Kszta\u0142cenia, a nast\u0119pnie skierowania go na posiedzenie Senatu, nie p\u00f3\u017aniej ni\u017c:\n\ndo ko\u0144ca listopada roku poprzedzaj\u0105cego rok akademicki \u2013 w przypadku rozpocz\u0119cia prowadzenia studi\u00f3w od semestru zimowego;\n\ndo ko\u0144ca kwietnia roku poprzedzaj\u0105cego rok akademicki \u2013 w przypadku rozpocz\u0119cia prowadzenia studi\u00f3w od semestru letniego.\n\nWniosek w sprawie wprowadzania zmian w programach studi\u00f3w\n wraz z kompletn\u0105 dokumentacj\u0105 nale\u017cy z\u0142o\u017cy\u0107 do Rektora w celu pozytywnego zaopiniowania projektu programu studi\u00f3w przez Senack\u0105 Komisj\u0119 ds. Kszta\u0142cenia, a nast\u0119pnie skierowania go na posiedzenie Senatu, nie p\u00f3\u017aniej ni\u017c:\n\ndo ko\u0144ca listopada roku poprzedzaj\u0105cego rok akademicki \u2013 w przypadku rozpocz\u0119cia prowadzenia studi\u00f3w od semestru zimowego;\n\ndo ko\u0144ca kwietnia roku poprzedzaj\u0105cego rok akademicki \u2013 w przypadku rozpocz\u0119cia prowadzenia studi\u00f3w od semestru letniego.\n\n2. Aktualizacja puli przedmiot\u00f3w obieralnych.\n\n24 lutego - 1 kwietnia 2025 r.\n \u2013 termin z\u0142o\u017cenia zweryfikowanego kompletnego wniosku do Prorektora ds. Kszta\u0142cenia w tej sprawie\u00a0\n\n1.\u00a0Studia pierwszego stopnia - poziom 6 Polskiej Ramy kwalifikacji.\n\nCEU_6_A - Charakterystyki drugiego stopnia efekt\u00f3w uczenia si\u0119 dla kwalifikacji na poziomie 6 Polskiej Ramy Kwalifikacji typowe dla kwalifikacji uzyskiwanych w ramach systemu szkolnictwa wy\u017cszego i nauki po uzyskaniu kwalifikacji pe\u0142nej na poziomie 4 \u2013 profil og\u00f3lnoakademicki;\n\nCEU_6_P - Charakterystyki drugiego stopnia efekt\u00f3w uczenia si\u0119 dla kwalifikacji na poziomie 6 Polskiej Ramy Kwalifikacji typowe dla kwalifikacji uzyskiwanych w ramach systemu szkolnictwa wy\u017cszego i nauki po uzyskaniu kwalifikacji pe\u0142nej na poziomie 4 \u2013 profil praktyczny;\n\nCEU_in\u017c_6_A - Charakterystyki drugiego stopnia efekt\u00f3w uczenia si\u0119 dla kwalifikacji na poziomie 6 Polskiej Ramy Kwalifikacji umo\u017cliwiaj\u0105cych uzyskanie kompetencji in\u017cynierskich \u2013 profil og\u00f3lnoakademicki;\n\nCEU_in\u017c_6_P - Charakterystyki drugiego stopnia efekt\u00f3w uczenia si\u0119 dla kwalifikacji na poziomie 6 Polskiej Ramy Kwalifikacji umo\u017cliwiaj\u0105cych uzyskanie kompetencji in\u017cynierskich \u2013 profil praktyczny;\n\n2.\u00a0Studia drugiego stopnia - poziom 7 Polskiej Ramy Kwalifikacji.\n\nCEU_7_A - Charakterystyki drugiego stopnia efekt\u00f3w uczenia si\u0119 dla kwalifikacji na poziomie 7 Polskiej Ramy Kwalifikacji typowe dla kwalifikacji uzyskiwanych w ramach systemu szkolnictwa wy\u017cszego i nauki po uzyskaniu kwalifikacji pe\u0142nej na poziomie 4 \u2013 profil og\u00f3lnoakademicki;\n\nCEU_7_P - Charakterystyki drugiego stopnia efekt\u00f3w uczenia si\u0119 dla kwalifikacji na poziomie 7 Polskiej Ramy Kwalifikacji typowe dla kwalifikacji uzyskiwanych w ramach systemu szkolnictwa wy\u017cszego i nauki po uzyskaniu kwalifikacji pe\u0142nej na poziomie 4 \u2013 profil praktyczny;\n\nCEU_in\u017c_7_A - Charakterystyki drugiego stopnia efekt\u00f3w uczenia si\u0119 dla kwalifikacji na poziomie 7 Polskiej Ramy Kwalifikacji umo\u017cliwiaj\u0105cych uzyskanie kompetencji in\u017cynierskich \u2013 profil og\u00f3lnoakademicki;\n\nCEU_in\u017c_7_P - Charakterystyki drugiego stopnia efekt\u00f3w uczenia si\u0119 dla kwalifikacji na poziomie 7 Polskiej Ramy Kwalifikacji umo\u017cliwiaj\u0105cych uzyskanie kompetencji in\u017cynierskich \u2013 profil praktyczny.\n\nUchwa\u0142a nr 125/2023 Senatu AGH z dnia 27 wrze\u015bnia 2023 r. w sprawie wytycznych w zakresie ustalania program\u00f3w studi\u00f3w pierwszego i drugiego stopnia w Akademii G\u00f3rniczo-Hutniczej im. Stanis\u0142awa Staszica w Krakowie\n\nZarz\u0105dzenie nr 8/2024 Rektora AGH w sprawie szczeg\u00f3\u0142owych zasad tworzenia, przekszta\u0142cania oraz znoszenia studi\u00f3w pierwszego i drugiego stopnia na okre\u015blonym kierunku, poziomie i profilu w Akademii G\u00f3rniczo-Hutniczej im. Stanis\u0142awa Staszica w Krakowie\n\n Ustawodawstwo \n\nUstawa Prawo o szkolnictwie wy\u017cszym i nauce z dnia 20 lipca 2018 r. - tekst jednolity\n\nUstawa z dnia 22 grudnia 2015 r. o Zintegrowanym Systemie Kwalifikacji -tekst jednolity\n\n Rozporz\u0105dzenia Ministra \n\nRozporz\u0105dzenie MNiSW z dnia 12 wrze\u015bnia 2018 r.\u00a0w sprawie kryteri\u00f3w oceny programowej\n\nRozporz\u0105dzenie MNiSW z dnia 27 wrze\u015bnia 2018 r.\u00a0w sprawie studi\u00f3w - tekst jednolity\n\nRozporz\u0105dzenie MNiSW z dnia 14 listopada 2018 r.\u00a0w sprawie charakterystyk drugiego stopnia efekt\u00f3w uczenia si\u0119 dla kwalifikacji na poziomach 6-8 Polskiej Ramy Kwalifikacji\n\nRozporz\u0105dzenie MEiN z dnia 11 pa\u017adziernika 2022 r. w sprawie dziedzin nauki i dyscyplin naukowych oraz dyscyplin artystycznych - tekst jednolity\n\nRozporz\u0105dzenie Ministra Nauki z dnia 12 wrze\u015bnia 2024 r.\u00a0w sprawie danych przetwarzanych w Zintegrowanym Systemie Informacji o Szkolnictwie Wy\u017cszym i Nauce POL-on\n\n Uchwa\u0142y Senatu AGH \n\nUchwa\u0142a nr 71/2024 Senatu AGH z dnia 19 czerwca 2024 r.\u00a0w sprawie wytycznych w zakresie ustalania program\u00f3w jednolitych studi\u00f3w magisterskich w Akademii G\u00f3rniczo-Hutniczej im. Stanis\u0142awa Staszica w Krakowie\n\nUchwa\u0142a nr 29/2024 Senatu AGH z dnia 28 lutego 2024 r.\u00a0w sprawie zmian w programach studi\u00f3w stacjonarnych pierwszego stopnia\n\nUchwa\u0142a nr 28/2024 Senatu AGH z dnia 28 lutego 2024 r.\n\u00a0w sprawie zmiany\u00a0\nuchwa\u0142y nr 125/2023 Senatu AGH z dnia 27 wrze\u015bnia 2023 r.\n\u00a0w sprawie wytycznych w zakresie ustalania program\u00f3w studi\u00f3w pierwszego i drugiego stopnia w Akademii G\u00f3rniczo-Hutniczej im. Stanis\u0142awa Staszica w Krakowie\n\nZa\u0142\u0105cznik do uchwa\u0142y nr 28/2024 Senatu AGH z dnia 28 lutego 2024 r.\u00a0-\u00a0tekst jednolity\u00a0uchwa\u0142y w sprawie wytycznych w zakresie ustalania program\u00f3w studi\u00f3w pierwszego i drugiego stopnia w Akademii G\u00f3rniczo-Hutniczej im. Stanis\u0142awa Staszica w Krakowie po zmianach\n\nUchwa\u0142a nr 27/2024 Senatu AGH z dnia 28 lutego 2024 r.\n\u00a0w sprawie zmiany\u00a0\nuchwa\u0142y Nr 57/2019 Senatu AGH z dnia 24 kwietnia 2019 r.\n\nw sprawie zasad nauki j\u0119zyk\u00f3w obcych w Akademii G\u00f3rniczo Hutniczej im. Stanis\u0142awa Staszica w Krakowie\n\nZa\u0142\u0105cznik do uchwa\u0142y nr 27/2024 Senatu AGH z dnia 28 lutego 2024 r.\u00a0-\u00a0tekst jednolity\u00a0uchwa\u0142y w sprawie zasad nauki j\u0119zyk\u00f3w obcych w Akademii G\u00f3rniczo Hutniczej im. Stanis\u0142awa Staszica w Krakowie po zmianach\n\nUchwa\u0142a nr 20/2023 Senatu AGH z dnia 1 marca 2023 r.\u00a0w sprawie zmian w programach studi\u00f3w wy\u017cszych w zakresie nazwy i przyporz\u0105dkowania do dyscyplin w zwi\u0105zku ze zmian\u0105 nazw niekt\u00f3rych dyscyplin naukowych\n\nUchwa\u0142a nr 140/2019 Senatu AGH z dnia 25 wrze\u015bnia 2019 r.\u00a0w sprawie potwierdzania efekt\u00f3w uczenia si\u0119 w Akademii G\u00f3rniczo-Hutniczej im. Stanis\u0142awa Staszica w Krakowie\n\n Zarz\u0105dzenia Rektora AGH \n\nZarz\u0105dzenie Nr 8/2024 Rektora AGH z dnia 16 lutego 2024 r.\u00a0w sprawie szczeg\u00f3\u0142owych zasad tworzenia, przekszta\u0142cania oraz znoszenia studi\u00f3w pierwszego i drugiego stopnia na okre\u015blonym kierunku, poziomie i profilu w Akademii G\u00f3rniczo-Hutniczej im. Stanis\u0142awa Staszica w Krakowie\n\nZa\u0142\u0105cznik nr. 1\n\nZa\u0142\u0105cznik nr. 2\n\nZarz\u0105dzenie Nr 94/2023 Rektora AGH z dnia 14 grudnia 2023 r.\u00a0w sprawie zasad organizacji praktyk studenckich w Akademii G\u00f3rniczo-Hutniczej im. Stanis\u0142awa Staszica w Krakowie\n\nZarz\u0105dzenie nr 42/2019 Rektora AGH z dnia 26 wrze\u015bnia 2019 r.\u00a0w sprawie przyporz\u0105dkowania do dyscyplin naukowych kierunk\u00f3w studi\u00f3w wy\u017cszych prowadzonych w Akademii G\u00f3rniczo-Hutniczej im. Stanis\u0142awa Staszica w Krakowie\n\nZa\u0142\u0105cznik nr. 1\n\nZa\u0142\u0105cznik nr. 2\n\nZarz\u0105dzenie nr 10/2019 Rektora AGH z dnia 18 marca 2019 r.\u00a0w sprawie szczeg\u00f3\u0142owych zasad organizacji zaj\u0119\u0107 z wychowania fizycznego w Akademii G\u00f3rniczo-Hutniczej im. Stanis\u0142awa Staszica w Krakowie\n\nZarz\u0105dzenie nr 7/2019 Rektora AGH z dnia 28 lutego 2019 r.\u00a0w sprawie bazy Sylabus AGH\n\nZa\u0142\u0105cznik nr. 1\n\n Polska Rama Kwalifikacji - informacje \n\nPolska Rama Kwalifikacji\u00a0\nto opis o\u015bmiu wyodr\u0119bnionych w Polsce poziom\u00f3w kwalifikacji odpowiadaj\u0105cych odpowiednim poziomom europejskich ram kwalifikacji, o kt\u00f3rych mowa w za\u0142\u0105czniku II do Zalecenia Parlamentu Europejskiego i Rady z dnia 23 kwietnia 2008 r. w sprawie ustanowienia europejskich ram kwalifikacji dla uczenia si\u0119 przez ca\u0142e \u017cycie (Dz.Urz. UE C 111 z 06.05.2008, str.1). sformu\u0142owany za pomoc\u0105 og\u00f3lnych charakterystyk efekt\u00f3w uczenia si\u0119 dla kwalifikacji na poszczeg\u00f3lnych poziomach, uj\u0119tych w kategoriach wiedzy, umiej\u0119tno\u015bci i kompetencji spo\u0142ecznych.\n\nPod koniec 2015 r. Sejm Rzeczypospolitej Polskiej uchwali\u0142\u00a0\nUstaw\u0119 o Zintegrowanym Systemie Kwalifikacji\n. Od tego momentu rozpocz\u0105\u0142 si\u0119 nowy etap w rozwoju krajowego systemu kwalifikacji. Ustawa o ZSK wprowadzi\u0142a inny ni\u017c dotychczas \u0142ad w tej dziedzinie \u2013 nie stworzy\u0142a nowych instytucji, ale okre\u015bli\u0142a podstawowe zasady i standardy post\u0119powania. W ustawie zosta\u0142y okre\u015blone role i zadania r\u00f3\u017cnych podmiot\u00f3w funkcjonuj\u0105cych w obszarze kwalifikacji oraz wzajemne relacje pomi\u0119dzy nimi.\n Istot\u0105 zawartych w ustawie o ZSK regulacji jest wprowadzenie zestawu sp\u00f3jnych rozwi\u0105za\u0144 systemowych dotycz\u0105cych kwalifikacji nadawanych poza systemami o\u015bwiaty i szkolnictwa\u00a0 wy\u017cszego\u00a0 oraz\u00a0 wi\u0119ksza\u00a0 integracja\u00a0 r\u00f3\u017cnych\u00a0 obszar\u00f3w,\u00a0 w\u00a0 kt\u00f3rych\u00a0 nadaje\u00a0 si\u0119\u00a0 kwalifikacje.\u00a0 Ustawa\u00a0 wprowadza\u00a0 jednolit\u0105\u00a0 terminologi\u0119,\u00a0 a\u00a0 tak\u017ce\u00a0 wsp\u00f3lne\u00a0 zasady\u00a0 dotycz\u0105ce\u00a0 nadawania kwalifikacji i zapewniania ich jako\u015bci poza o\u015bwiat\u0105 i szkolnictwem wy\u017cszym (analogiczne rozwi\u0105zania zosta\u0142y w nich wprowadzone wcze\u015bniej). Przyj\u0119te regulacje powinny si\u0119 przyczyni\u0107 do zwi\u0119kszenia wiarygodno\u015bci oraz zapewnienia por\u00f3wnywalno\u015bci kwalifikacji nadawanych zar\u00f3wno w Polsce, jak i za granic\u0105.\n\nZasadnicze rozstrzygni\u0119cia przyj\u0119te w ustawie o ZSK s\u0105 nast\u0119puj\u0105ce:\n\nDo ZSK w\u0142\u0105czono z mocy prawa kwalifikacje nadawane w o\u015bwiacie oraz w szkolnictwie wy\u017cszym (po uko\u0144czeniu studi\u00f3w pierwszego i drugiego stopnia oraz stopie\u0144 naukowy doktora).\n\nDo ZSK mog\u0105 by\u0107 w\u0142\u0105czane tak\u017ce inne kwalifikacje nadawane w szkolnictwie wy\u017cszym\u00a0 (np.\u00a0 po\u00a0 uko\u0144czeniu\u00a0 studi\u00f3w\u00a0 podyplomowych)\u00a0 oraz\u00a0 kwalifikacje\u00a0 nadawane\u00a0 poza systemami o\u015bwiaty i szkolnictwa wy\u017cszego.\n\nKwalifikacje nadawane poza systemami o\u015bwiaty i\u00a0 szkolnictwa wy\u017cszego w\u0142\u0105czaj\u0105 do ZSK ministrowie w\u0142a\u015bciwi dla danych kwalifikacji.\n\nWszystkie kwalifikacje w\u0142\u0105czone do ZSK b\u0119d\u0105 wpisywane do\u00a0\nZintegrowanego Rejestru Kwalifikacji\n.\n\nKa\u017cda kwalifikacja w\u0142\u0105czona do ZSK musi by\u0107 opisana w spos\u00f3b okre\u015blony w przepisach i mie\u0107 przypisany poziom PRK (Polskiej Ramy Kwalifikacji).\n\nKwalifikacjom\u00a0\u00a0 okre\u015blonym\u00a0\u00a0 w\u00a0\u00a0 ustawie\u00a0\u00a0 jako\u00a0\u00a0 pe\u0142ne\u00a0\u00a0 poziom\u00a0\u00a0 PRK\u00a0\u00a0 przypisano\u00a0 w ustawie.\n\nW przypadku pozosta\u0142ych kwalifikacji przypisany poziom PRK wynika z por\u00f3wnania wymaganych dla danej kwalifikacji efekt\u00f3w uczenia si\u0119 z charakterystykami poziom\u00f3w w Polskiej Ramie Kwalifikacji.\n\nKwalifikacj\u0119\u00a0 w\u0142\u0105czon\u0105\u00a0 do\u00a0 ZSK\u00a0 nadaje\u00a0 si\u0119\u00a0 na\u00a0 podstawie\u00a0 pozytywnego\u00a0 wyniku sprawdzenia, czy osoba ubiegaj\u0105ca si\u0119 o dan\u0105 kwalifikacj\u0119 rzeczywi\u015bcie osi\u0105gn\u0119\u0142a wymagane efekty uczenia si\u0119.\n\nKwalifikacje\u00a0 w\u0142\u0105czone\u00a0 do\u00a0 ZSK\u00a0 mog\u0105\u00a0 nadawa\u0107\u00a0 wy\u0142\u0105cznie\u00a0 instytucje\u00a0 wskazane w przepisach prawa albo uprawnione przez ministra w\u0142a\u015bciwego dla kwalifikacji.\n\nKa\u017cda instytucja nadaj\u0105ca kwalifikacje w\u0142\u0105czone do ZSK jest obj\u0119ta wewn\u0119trznym i zewn\u0119trznym zapewnianiem jako\u015bci, kt\u00f3re s\u0105 zgodne z odpowiednimi przepisami prawa.\n\nNadz\u00f3r nad nadawaniem kwalifikacji i zapewnianiem jako\u015bci sprawuj\u0105 ministrowie w\u0142a\u015bciwi dla danych kwalifikacji.\n\nFunkcjonowanie zintegrowanego systemu jest koordynowane przez ministra koordynatora ZSK przy wsparciu Rady Interesariuszy ZSK.\n\nWi\u0119cej informacji na stronach:\u00a0 \u00a0\u00a0\nhttp://www.kwalifikacje.gov.pl/\n\n Sylabusy \n\nSylabusy za\u0142\u0105czamy w wersji skr\u00f3conej (tzw. senackiej):\n\nw przypadku nowego kierunku - wszystkie sylabusy,\n\nw przypadku wnioskowanych zmian programu studi\u00f3w - tylko te sylabusy, w kt\u00f3rych by\u0142y dokonane zmiany.\n\nW przypadku wprowadzania zmian w sylabusach (np. nazwa przedmiotu, liczba punkt\u00f3w ECTS, liczba godzin zaj\u0119\u0107 czy forma weryfikacji) nale\u017cy te zmiany wprowadzi\u0107 r\u00f3wnie\u017c w planie studi\u00f3w.\n Wskazane jest, aby sylabusy za\u0142\u0105czone by\u0142y w plikach pdf zatytu\u0142owanych nazwami modu\u0142u.\n\n Modu\u0142y angloj\u0119zyczne \n\nDla modu\u0142\u00f3w w j\u0119zyku angielskim sylabus musi by\u0107 ca\u0142y w j\u0119zyku angielskim - nale\u017cy wybra\u0107 w systemie \"j\u0119zyk t\u0142umacze\u0144\" i \"j\u0119zyk wyk\u0142adowy\" jako angielski.\n\n Studia stacjonarne, a studia niestacjonarne \n\nSumaryczna liczba punkt\u00f3w ECTS na tym samym kierunku, poziomie i profilu musi by\u0107 ta sama na studiach stacjonarnych i niestacjonarnych.\n Co najmniej po\u0142owa punkt\u00f3w ECTS obj\u0119tych programem studi\u00f3w na st. stacjonarnych musi by\u0107 uzyskana w ramach zaj\u0119\u0107 z bezpo\u015brednim udzia\u0142em nauczycieli akademickich lub innych os\u00f3b prowadz\u0105cych zaj\u0119cia i student\u00f3w, zgodnie z art. 63 ust 1. ustawy Prawo o szkolnictwie wy\u017cszym i nauce. Do godzin kontaktowych wlicza si\u0119: zaj\u0119cia, egzamin/zal. oraz dodatkowe godziny kontaktowe (konsultacje) \u2013 patrz punkt 13 BILANS ECTS.\n\n Grupy przedmiot\u00f3w \n\nDla grup przedmiot\u00f3w w systemie Sylabus w sekcji: plan okresowy - nale\u017cy upewni\u0107 si\u0119, \u017ce nie brakuje formy zaliczenia, obligatoryjno\u015bci, form zaj\u0119\u0107 studenta z okre\u015bleniem godzin dla ca\u0142ej grupy.\n\n Obligatoryjno\u015b\u0107 i obieralno\u015b\u0107 \n\nGrupa mo\u017ce by\u0107:\n\nobligatoryjna (O = obowi\u0105zkowa), a w jej ramach modu\u0142y podlegaj\u0105 wyborowi (W = do wyboru) jak np. w przypadku j\u0119zyk\u00f3w obcych,\n\ndo wyboru (W = do wyboru) spo\u015br\u00f3d kilku grup, ale w jej ramach modu\u0142y b\u0119d\u0105 obowi\u0105zkowe (O = obowi\u0105zkowy).\n\nW grupach, gdzie student zobowi\u0105zany jest wybra\u0107 wszystkie modu\u0142y, modu\u0142y powinny by\u0107 obowi\u0105zkowe, nie do wyboru.\n\n Nauka j\u0119zyk\u00f3w obcych \n\nZaj\u0119cia z j\u0119zyk\u00f3w obcych to lektoraty, a nie \u0107wiczenia audytoryjne. Nale\u017cy zapewni\u0107 studentom mo\u017cliwo\u015b\u0107 wyboru 5 j\u0119zyk\u00f3w obcych prowadzonych w Uczelni (ang., fr., niem., hiszp., ros.).\n Lektorat jako grupa jest obowi\u0105zkowy, ale poszczeg\u00f3lne j\u0119zyki - do wyboru.\n\nZaj\u0119cia z j\u0119zyk\u00f3w obcych nie stanowi\u0105 obieralnych modu\u0142\u00f3w zaj\u0119\u0107.\n\n Egzamin lub zaliczenie \n\nWe wszystkich miejscach sylabusa musi by\u0107 zgodno\u015b\u0107 obranej metody zaliczenia modu\u0142u: egzamin LUB zaliczenie (podanej zar\u00f3wno jako \"forma weryfikacji modu\u0142u\" - sekcja: informacje og\u00f3lne, jak i \"spos\u00f3b weryfikacji i oceny efekt\u00f3w uczelnia si\u0119\" - sekcja: informacje dodatkowe).\n Je\u015bli w bilansie ECTS uwzgl\u0119dniono czas na \"egzamin lub kolokwium zaliczeniowe\", to konsekwentnie w metodach weryfikacji powinna si\u0119 pojawi\u0107 metoda weryfikacji test zal. lub kolokwium albo egzamin.\n\n Przedmiot powi\u0105zany z badaniami naukowymi \n\nPrzedmiot powi\u0105zany z badaniami naukowymi powinien mie\u0107 podane co najmniej 3 publikacje/badania.\n\n Modu\u0142owe efekty uczenia si\u0119 \n\nNale\u017cy doda\u0107 w sumie 4-10 modu\u0142owych efekt\u00f3w uczenia si\u0119 (MEU) w systemie Sylabus dla ka\u017cdego sylabusa w zak\u0142adce \"Efekty\".\n\n Projekt \n\nMetoda weryfikacji \"projekt\" i \"wykonanie projektu\" si\u0119 dubluj\u0105, nale\u017cy wybra\u0107 jedn\u0105 dla danego modu\u0142u.\n\n Tre\u015bci programowe w sylabusach \n\n\"Tre\u015bci programowe zapewniaj\u0105ce uzyskanie efekt\u00f3w uczenia si\u0119 dla modu\u0142u zaj\u0119\u0107\" powinny by\u0107 uzupe\u0142nione zwi\u0119z\u0142ym opisem, kt\u00f3ry nie jest powt\u00f3rzeniem nazwy przedmiotu lub formy zaj\u0119\u0107, nie popadaj\u0105c r\u00f3wnie\u017c w drug\u0105 skrajno\u015b\u0107 czyli drobiazgowy wykaz wszystkich temat\u00f3w zaj\u0119\u0107.\n\n Metody i techniki kszta\u0142cenia \n\nZach\u0119camy do \u015bmia\u0142ego wskazywania na u\u017cywane nowoczesne metody kszta\u0142cenia jak: design thinking, debata oksfordzka, mind mapping, grywalizacja itp. (z listy z elementami do wyboru w systemie Sylabus).\n\n Bilans ECTS \n\nWg\u00a0\u00a7 11 ust. 3 uchwa\u0142y nr 14/2019 Senatu AGH w przypadku studi\u00f3w stacjonarnych nominalna liczba punkt\u00f3w ECTS przewidziana planem studi\u00f3w dla semestru wynosi od 27 do 33 punkt\u00f3w ECTS przypisanych modu\u0142om zaj\u0119\u0107 realizowanym w ka\u017cdym semestrze studi\u00f3w, przy czym liczba punkt\u00f3w ECTS przewidziana planem studi\u00f3w dla roku studi\u00f3w trwaj\u0105cego dwa semestry nie mo\u017ce by\u0107 mniejsza ni\u017c 60.\n Co do zasady 1 ECTS = 25 - 30 godzin (kontaktowych i bezkontaktowych).\n W semestralnym bilansie punkt\u00f3w ECTS dla modu\u0142u maksymalna \u015brednia liczba godzin przeznaczona na \"egzamin lub kolokwium zaliczeniowe\" to 2 godziny, a na \"dodatkowe godziny kontaktowe\" (czyli konsultacje) - 5 godzin.\n\n Zaj\u0119cia z dziedziny nauk humanistycznych lub spo\u0142ecznych \n\nZgodnie z\u00a0\u00a7 16 ust. 1 uchwa\u0142y nr 14/2019 Senatu AGH w przypadku kierunk\u00f3w studi\u00f3w przyporz\u0105dkowanych do dyscyplin w ramach dziedzin innych ni\u017c odpowiednio nauki humanistyczne lub nauki spo\u0142eczne zaj\u0119ciom z dziedziny nauk humanistycznych lub spo\u0142ecznych nale\u017cy przypisa\u0107 co najmniej 5 punkt\u00f3w ECTS na ka\u017cdym poziomie studi\u00f3w.\u00a0\n\n Praktyki zawodowe - wymiar w programie studi\u00f3w \n\nprofil\n\nStudia I stopnia\n\nStudia II stopnia\n\nog\u00f3lnoakademicki\n\nIN\u017b.\n\n4 ECTS, min. 100 godzin\n\nMGR IN\u017b.\n\nfakultatywne\n\nLIC.\n\n3 ECTS, min. 75 godzin\n\nMGR\n\npraktyczny\n\nIN\u017b.\n\n38 ECTS, min. 960 godzin (6 miesi\u0119cy)\n\nMGR IN\u017b.\n\n19 ECTS, min. 480 godzin (3 miesi\u0105ce)\n\nLIC.\n\nMGR\n\n \u015acie\u017cki \n\nZgodnie z\u00a0\u00a7 12 ust. 7 uchwa\u0142y nr 14/2019 Senatu AGH z dnia 27 lutego 2019 r. w sprawie wytycznych dotycz\u0105cych projektowania i ustalania program\u00f3w studi\u00f3w wy\u017cszych w AGH zr\u00f3\u017cnicowanie kszta\u0142cenia w ramach \u015bcie\u017cek kszta\u0142cenia jest dopuszczalne wy\u0142\u0105cznie w ramach kierunk\u00f3w studi\u00f3w prowadzonych wsp\u00f3lnie przez co najmniej dwa Wydzia\u0142y i odbywa si\u0119 nie wcze\u015bniej ni\u017c po pierwszym roku studi\u00f3w. Zgodnie z ust. 5 ww. paragrafu zr\u00f3\u017cnicowanie kszta\u0142cenia na studiach drugiego stopnia mo\u017cliwe jest w ramach \u015bcie\u017cek dyplomowania albo specjalno\u015bci.\n\n Wykaz nauczycieli akademickich \n\nW przypadku przesy\u0142ania skorygowanej i skompletowanej dokumentacji do Senackiej Komisji ds. Kszta\u0142cenia nale\u017cy usun\u0105\u0107 numery PESEL z wykazu oraz deklaracji nauczycieli akademickich.\n\nStopka\n\nCentrum Akredytacji i Jako\u015bci Kszta\u0142cenia\nAkademia G\u00f3rniczo-Hutnicza\nim. Stanis\u0142awa Staszica w Krakowie\nal. Mickiewicza 30\n30-059 Krak\u00f3w\n\n \u00a9 2025 Centrum Akredytacji i Jako\u015bci Kszta\u0142cenia\n Akademia G\u00f3rniczo-Hutnicza im. Stanis\u0142awa Staszica w Krakowie\n\nBack", "metadata": {"url": "https://cajk.agh.edu.pl/programy-studiow#c31762", "title": " Programy studi\u00f3w -- Centrum Akredytacji i Jako\u015bci Kszta\u0142cenia AGH ", "depth": 3, "duplicate": false, "content_hash": "75dca361f58ac1780a709c62ecf6ed0a", "word_count": 3316, "headings": [{"level": 1, "text": "Programy studi\u00f3w"}, {"level": 2, "text": "Stopka"}]}}