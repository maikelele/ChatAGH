{"content": "#  Zasady rekrutacji do Szko\u0142y Doktorskiej AGH -- Szko\u0142a Doktorska AGH \n\nURL: https://www.sd.agh.edu.pl/kandydaci/zasady-rekrutacji-do-szkoly-doktorskiej-agh\nCrawled: 2025-03-19 21:39:00\n\nPrzejd\u017a do tre\u015bci\n\nPrzejd\u017a do stopki\n\n Zasady rekrutacji do Szko\u0142y Doktorskiej AGH \n\n \u00a71 Postanowienia og\u00f3lne\n\n\u00a72 Zg\u0142aszanie zagadnie\u0144 badawczych\n\n\u00a73 Post\u0119powanie konkursowe\n\n\u00a74 Wpis na list\u0119 doktorant\u00f3w\n\n\u00a75 Rekrutacja cudzoziemc\u00f3w\n\n\u00a76 Rekrutacja niestandardowa\n\n\u00a77 Kandydaci ze szczeg\u00f3lnymi potrzebami wynikaj\u0105cymi ze stanu zdrowia, w tym osoby z niepe\u0142nosprawno\u015bciami, rekrutuj\u0105ce si\u0119 do Szko\u0142y\n\n\u00a78 Badania lekarskie\n\n\u00a79 Op\u0142ata rekrutacyjna\n\n\u00a710 Wy\u0142\u0105czenia odpowiedzialno\u015bci AGH\n\nUchwa\u0142a nr 3/2025 Senatu AGH z 29 stycznia 2025 r. w sprawie okre\u015blenia zasad rekrutacji do Szko\u0142y Doktorskiej AGH na rok akademicki 2025/2026\n\nCzynniki szkodliwe, uci\u0105\u017cliwe i niebezpieczne dla zdrowia, kt\u00f3re wyst\u0119puj\u0105 w trakcie kszta\u0142cenia w poszczeg\u00f3lnych jednostkach\n\nRekrutacja do Szko\u0142y Doktorskiej AGH, zwanej dalej Szko\u0142\u0105, rozpocznie si\u0119 1 lipca 2025\u00a0r. i zako\u0144czy si\u0119 30 wrze\u015bnia 2025 r.\n\nW szczeg\u00f3lnych przypadkach wynikaj\u0105cych z realizacji um\u00f3w i projekt\u00f3w mi\u0119dzynarodowych mo\u017cliwe jest przeprowadzenie procedury rekrutacji zgodnie z zasadami zatwierdzonymi\u00a0 niniejsz\u0105 uchwa\u0142\u0105 i z indywidualnym terminarzem wyznaczonym przez Dyrektora Szko\u0142y Doktorskiej AGH.\n\nSzczeg\u00f3\u0142owy kalendarz rekrutacji do Szko\u0142y okre\u015bli Dyrektor Szko\u0142y nie p\u00f3\u017aniej ni\u017c 2 tygodnie przed planowanym terminem rozpocz\u0119cia rekrutacji. Informacje te zostan\u0105 opublikowane na stronie internetowej Szko\u0142y.\n\nRekrutacja do Szko\u0142y odbywa si\u0119 w drodze konkursu.\n\nKwalifikacja kandydat\u00f3w jest prowadzona z podzia\u0142em na jednostki podstawowe AGH, w kt\u00f3rych realizowane b\u0119d\u0105 badania naukowe w ramach zagadnie\u0144 badawczych, zwane dalej jednostkami.\u00a0\n\nLimit miejsc dost\u0119pnych w Szkole i list\u0119 dyscyplin, na kt\u00f3re prowadzona b\u0119dzie kwalifikacja, ustala Prorektor do spraw Nauki po konsultacji z jednostkami zg\u0142aszaj\u0105cymi zagadnienia, nie p\u00f3\u017aniej ni\u017c 14 dni po up\u0142ywie terminu wyznaczonego na zg\u0142aszanie zagadnie\u0144 badawczych, o kt\u00f3rym mowa w \u00a7 2 ust. 5.\n\nLimity miejsc, o kt\u00f3rych mowa w ust. 5, ustalane s\u0105 oddzielnie dla kszta\u0142cenia finansowanego z subwencji i pozosta\u0142ych \u017ar\u00f3de\u0142 w ka\u017cdej dyscyplinie w ramach jednostek.\n\nFinansowanie ze \u017ar\u00f3de\u0142 innych ni\u017c subwencja musi gwarantowa\u0107 kandydatowi otrzymanie stypendium w wysoko\u015bci co najmniej takiej jak okre\u015blono w art. 209 Ustawy z dnia 20 lipca 2018 r. \u2013 Prawo o szkolnictwie wy\u017cszym i nauce, zwanej dalej Ustaw\u0105, przez okres co najmniej 3 lat.\u00a0\n\nIlekro\u0107 w niniejszym dokumencie jest mowa o:\n a) elektronicznych kopiach dokument\u00f3w - nale\u017cy przez to rozumie\u0107 odwzorowanie cyfrowe orygina\u0142u dokumentu sporz\u0105dzone jako plik w formacie PDF,\n b) legalizacji dokumentu - nale\u017cy przez to rozumie\u0107 czynno\u015bci wykonane przez:\n - konsula Rzeczypospolitej Polskiej, w\u0142a\u015bciwego dla pa\u0144stwa, na kt\u00f3rego terytorium lub w kt\u00f3rego systemie edukacji lub szkolnictwa wy\u017cszego wydano dany dokument, lub\n - akredytowane w Rzeczypospolitej Polskiej lub innym pa\u0144stwie cz\u0142onkowskim Unii Europejskiej, pa\u0144stwie cz\u0142onkowskim Europejskiego Porozumienia o Wolnym Handlu (EFTA) - stronie umowy o\u00a0Europejskim Obszarze Gospodarczym lub pa\u0144stwie cz\u0142onkowskim Organizacji Wsp\u00f3\u0142pracy Gospodarczej i Rozwoju (OECD) przedstawicielstwo dyplomatyczne lub urz\u0105d konsularny pa\u0144stwa, na kt\u00f3rego terytorium lub w kt\u00f3rego systemie edukacji lub szkolnictwa wy\u017cszego wydano dany dokument,\n c) apostille \u2013 nale\u017cy przez to rozumie\u0107 po\u015bwiadczenie o urz\u0119dowym charakterze, umieszczone na dokumencie lub do\u0142\u0105czone do\u00a0dokumentu, kt\u00f3ry zosta\u0142 wydany przez szko\u0142\u0119, instytucj\u0119 albo szko\u0142\u0119 wy\u017csz\u0105 dzia\u0142aj\u0105c\u0105 w systemie edukacji lub szkolnictwa wy\u017cszego pa\u0144stwa b\u0119d\u0105cego stron\u0105 Konwencji znosz\u0105cej wym\u00f3g legalizacji zagranicznych dokument\u00f3w urz\u0119dowych, sporz\u0105dzonej w Hadze dnia 5 pa\u017adziernika 1961 r.,\n d) polskiej strefie czasowej \u2013 nale\u017cy przez to rozumie\u0107 czas \u015brodkowoeuropejski (czas lokalny dla Warszawy),\n e) t\u0142umaczeniu na j\u0119zyk polski \u2013 nale\u017cy przez to rozumie\u0107 t\u0142umaczenie dokument\u00f3w sporz\u0105dzone przez osob\u0119 wpisan\u0105 przez Ministra Sprawiedliwo\u015bci na list\u0119 t\u0142umaczy przysi\u0119g\u0142ych lub osob\u0119 zarejestrowan\u0105 jako t\u0142umacz przysi\u0119g\u0142y w pa\u0144stwie cz\u0142onkowskim Unii Europejskiej, pa\u0144stwie cz\u0142onkowskim Europejskiego Porozumienia o Wolnym Handlu (EFTA) \u2013 stronie umowy o Europejskim Obszarze Gospodarczym lub pa\u0144stwie cz\u0142onkowskim Organizacji Wsp\u00f3\u0142pracy Gospodarczej i Rozwoju (OECD), lub konsula Rzeczypospolitej Polskiej, w\u0142a\u015bciwego dla pa\u0144stwa, na kt\u00f3rego terytorium lub w kt\u00f3rego systemie edukacji wydano te dokumenty, lub akredytowane w Rzeczypospolitej Polskiej przedstawicielstwo dyplomatyczne lub urz\u0105d konsularny pa\u0144stwa, na kt\u00f3rego terytorium lub w kt\u00f3rego systemie edukacji wydano te dokumenty. Je\u017celi t\u0142umaczenie dokument\u00f3w na j\u0119zyk polski napotyka trudne do usuni\u0119cia przeszkody, Dyrektor Szko\u0142y Doktorskiej AGH mo\u017ce wyrazi\u0107 zgod\u0119 na przed\u0142o\u017cenie przez wnioskodawc\u0119 t\u0142umaczenia dokonanego przez inny podmiot, kt\u00f3rego wiarygodno\u015b\u0107 nie budzi zastrze\u017ce\u0144,\n f) osobie ubiegaj\u0105cej si\u0119 o przyj\u0119cie do Szko\u0142y Doktorskiej AGH \u2013 nale\u017cy przez to rozumie\u0107 osob\u0119, kt\u00f3ra za\u0142o\u017cy osobiste konto w systemie e-Rekrutacja, do momentu akceptacji przez Szko\u0142\u0119 Doktorsk\u0105 AGH wszystkich wymaganych w procesie rekrutacji dokument\u00f3w, o kt\u00f3rych mowa w \u00a73 ust. 4., zgodnie z \u00a73 ust. 7. Akceptacja dokonywana jest po weryfikacji formalnej dokument\u00f3w,\n g) kandydacie \u2013 nale\u017cy przez to rozumie\u0107 osob\u0119, kt\u00f3ra za\u0142o\u017cy\u0142a osobiste konto w systemie e-Rekrutacja, zamie\u015bci\u0142a w systemie wymagane dokumenty wskazane w \u00a7 3 ust. 4, uzyska\u0142a ich akceptacj\u0119, o kt\u00f3rej mowa w lit. f) i kt\u00f3ra posiada prawo do przyst\u0105pienia do egzaminu kwalifikacyjnego, zgodnie z \u00a7 3 ust. 9.\n\nW sprawach dotycz\u0105cych rekrutacji, nieuregulowanych w niniejszej uchwale, rozstrzyga Dyrektor Szko\u0142y Doktorskiej.\n\n\u00a0Zagadnienia badawcze mog\u0105 by\u0107 zg\u0142aszane przez osoby mog\u0105ce sprawowa\u0107 opiek\u0119 naukow\u0105 nad przygotowaniem rozprawy doktorskiej zgodnie z art. 190 Ustawy (promotora lub promotor\u00f3w albo przez promotora i promotora pomocniczego).\n\n\u00a0Zg\u0142oszenie zagadnienia badawczego wymaga akceptacji kierownika jednostki, w kt\u00f3rej realizowany b\u0119dzie doktorat i przewodnicz\u0105cego rady dyscypliny, w kt\u00f3rej zagadnienie jest zg\u0142aszane. Akceptacja kierownika jednostki stanowi jednocze\u015bnie potwierdzenie, \u017ce jednostka dysponuje odpowiednim zapleczem naukowo-badawczym niezb\u0119dnym do realizacji bada\u0144 w ramach rozprawy doktorskiej.\n\n\u00a0Zg\u0142oszenie zagadnienia badawczego powinno zawiera\u0107:\n a) tytu\u0142 zagadnienia badawczego w j\u0119zyku polskim i angielskim,\n b) tytu\u0142 lub stopie\u0144 naukowy, imi\u0119 i nazwisko promotora lub promotor\u00f3w,\n c) stopie\u0144 naukowy, imi\u0119 i nazwisko promotora pomocniczego, je\u017celi taka funkcja zosta\u0142a przewidziana przy realizacji zagadnienia badawczego,\n d) okre\u015blenie dyscypliny naukowej lub dyscyplin (w tym dyscypliny wiod\u0105cej), w kt\u00f3rych realizowane jest zagadnienie badawcze,\n e) nazw\u0119 jednostki, w kt\u00f3rej realizowane b\u0119dzie zagadnienie badawcze,\n f) liczb\u0119 miejsc,\n g) opis zagadnienia badawczego wy\u0142\u0105cznie w j\u0119zyku angielskim,\n h) informacj\u0119 dotycz\u0105c\u0105 zaplecza badawczego, kt\u00f3rym mo\u017ce dysponowa\u0107 jednostka i kt\u00f3re mo\u017ce by\u0107 wykorzystane do realizacji zagadnienia badawczego wy\u0142\u0105cznie w j\u0119zyku angielskim,\n i) informacj\u0119 na temat \u017ar\u00f3d\u0142a finansowania kszta\u0142cenia w Szkole Doktorskiej AGH.\n\n\u00a0Zg\u0142aszanie i akceptacja zagadnie\u0144 badawczych realizowana jest elektronicznie z wykorzystaniem elektronicznego systemu do obs\u0142ugi zagadnie\u0144 badawczych.\n\n\u00a0Zagadnienia badawcze publikowane s\u0105 na stronie Szko\u0142y po zatwierdzeniu przez Dyrektora Szko\u0142y, nie p\u00f3\u017aniej ni\u017c na 14 dni przed zamkni\u0119ciem rejestracji kandydat\u00f3w.\n\nRekrutacja os\u00f3b ubiegaj\u0105cych si\u0119 o przyj\u0119cie do Szko\u0142y Doktorskiej AGH prowadzona jest w elektronicznym systemie obs\u0142ugi rekrutacji, zwanym dalej systemem e-Rekrutacja, w terminach okre\u015blonych w kalendarzu rekrutacji. Terminy podane s\u0105 wed\u0142ug polskiej strefy czasowej.\n\nPodstawow\u0105 form\u0105 kontaktu z osob\u0105 ubiegaj\u0105c\u0105 si\u0119 o przyj\u0119cie do Szko\u0142y Doktorskiej AGH do momentu wpisu tej osoby na list\u0119 doktorant\u00f3w, jest korespondencja za po\u015brednictwem systemu e-Rekrutacja.\n\nOsoba ubiegaj\u0105ca si\u0119 o przyj\u0119cie do Szko\u0142y Doktorskiej AGH, po zarejestrowaniu si\u0119 w systemie e-Rekrutacja wybiera w nim jedno spo\u015br\u00f3d dost\u0119pnych zagadnie\u0144 badawczych. Wyb\u00f3r wymaga akceptacji przez opiekuna naukowego zg\u0142oszonego zagadnienia. Akceptacja udzielana jest elektronicznie z wykorzystaniem systemu do obs\u0142ugi zagadnie\u0144 badawczych.\n\nOsoba ubiegaj\u0105ca si\u0119 o przyj\u0119cie do Szko\u0142y Doktorskiej AGH po uzyskaniu akceptacji, o kt\u00f3rej mowa w ust. 3, zamieszcza w systemie e-Rekrutacja, zgodnie ze szczeg\u00f3\u0142owym kalendarzem rekrutacji, nast\u0119puj\u0105ce dokumenty:\n a) kwestionariusz osobowy,\n b) elektroniczn\u0105 kopi\u0119 dyplomu uko\u0144czenia studi\u00f3w wy\u017cszych, a w przypadku os\u00f3b, kt\u00f3re studia drugiego stopnia lub jednolite studia magisterskie ko\u0144cz\u0105 w 2025 roku i nie posiadaj\u0105 jeszcze dyplomu uko\u0144czenia studi\u00f3w, elektroniczn\u0105 kopi\u0119 dokumentu potwierdzaj\u0105cego uko\u0144czenie studi\u00f3w drugiego stopnia, jednolitych magisterskich lub r\u00f3wnowa\u017cnych,\n c) elektroniczn\u0105 kopi\u0119 dokumentu po\u015bwiadczaj\u0105cego \u015bredni\u0105 ze studi\u00f3w wy\u017cszych, o kt\u00f3rych mowa w lit. b) w postaci suplementu do dyplomu, gdy taka informacja znajduje si\u0119 w suplemencie lub za\u015bwiadczenia o \u015bredniej ze studi\u00f3w. W przypadku gdy na za\u0142\u0105czonym dokumencie nie b\u0119dzie znajdowa\u0142a si\u0119 informacja o uzyskanej \u015bredniej ze studi\u00f3w, przyj\u0119ta zostanie \u015brednia o warto\u015bci 3.0,\n d) wykaz osi\u0105gni\u0119\u0107 wraz z elektronicznymi kopiami dokument\u00f3w je potwierdzaj\u0105cymi w przypadku posiadania tych osi\u0105gni\u0119\u0107 przez osob\u0119 ubiegaj\u0105c\u0105 si\u0119 o przyj\u0119cie do Szko\u0142y Doktorskiej AGH,\n e) elektroniczn\u0105 kopi\u0119 certyfikatu po\u015bwiadczaj\u0105cego znajomo\u015b\u0107 j\u0119zyka angielskiego na poziomie co najmniej B2 w przypadku jego posiadania przez osob\u0119 ubiegaj\u0105c\u0105 si\u0119 o przyj\u0119cie do Szko\u0142y Doktorskiej AGH,\n f) elektroniczn\u0105 kopi\u0119 dowodu to\u017csamo\u015bci t.j. dow\u00f3d osobisty, natomiast w przypadku nieposiadania dowodu osobistego nale\u017cy zamie\u015bci\u0107 elektroniczn\u0105 kopi\u0119 paszportu.\n\nOsoba ubiegaj\u0105ca si\u0119 o przyj\u0119cie do Szko\u0142y Doktorskiej AGH, kt\u00f3ra uzyska\u0142a dyplom poza granicami Polski, dodatkowo sk\u0142ada t\u0142umaczenie dyplomu oraz suplementu do dyplomu na j\u0119zyk polski lub angielski wykonane przez t\u0142umacza przysi\u0119g\u0142ego. Dyplom uzyskany za granic\u0105 nale\u017cy przed\u0142o\u017cy\u0107 wraz z legalizacj\u0105 albo apostille.\n\nOsoba ubiegaj\u0105ca si\u0119 o przyj\u0119cie do Szko\u0142y Doktorskiej AGH, kt\u00f3ra uzyska\u0142a dyplom poza granicami pa\u0144stwa cz\u0142onkowskiego Unii Europejskiej lub pa\u0144stwa cz\u0142onkowskiego Europejskiego Porozumienia o Wolnym Handlu (EFTA), jest zobowi\u0105zana do z\u0142o\u017cenia dodatkowo opinii o uznaniu przez Narodow\u0105 Agencj\u0119 Wymiany Akademickiej zagranicznego dyplomu w Polsce.\n\nDokumenty z\u0142o\u017cone przez osob\u0105 ubiegaj\u0105c\u0105 si\u0119 o przyj\u0119cie do Szko\u0142y Doktorskiej AGH, wskazane w ust. 4-6, podlegaj\u0105 weryfikacji formalnej, dokonywanej przez Szko\u0142\u0119 Doktorsk\u0105 AGH. Proces weryfikacji dokument\u00f3w warunkowany jest dokonaniem op\u0142aty rekrutacyjnej, o kt\u00f3rej mowa w \u00a7 9. Dokumenty zweryfikowane pozytywnie zostaj\u0105 zaakceptowane przez Szko\u0142\u0119 Doktorsk\u0105 AGH.\n\nOsoba ubiegaj\u0105ca si\u0119 o przyj\u0119cie do Szko\u0142y Doktorskiej AGH na etapie rejestracji mo\u017ce wskaza\u0107 tylko 1 zagadnienie badawcze, o kt\u00f3re si\u0119 ubiega.\n\nOsoba ubiegaj\u0105ca si\u0119 o przyj\u0119cie do Szko\u0142y Doktorskiej AGH uzyskuje status kandydata do Szko\u0142y Doktorskiej AGH, po spe\u0142nieniu wszystkich wymog\u00f3w formalnych wskazanych w \u00a7 3 ust. 1-6 oraz po uzyskaniu akceptacji, o kt\u00f3rej mowa w ust. 7. Otrzymanie statusu kandydata oznacza otrzymanie prawa do przyst\u0105pienia do egzaminu kwalifikacyjnego.\n\nKandydat przyst\u0119puje do egzaminu kwalifikacyjnego z zakresu dyscypliny wiod\u0105cej, w kt\u00f3rej ma by\u0107 realizowana rozprawa doktorska, zwanego dalej egzaminem kwalifikacyjnym. Obszar tematyczny egzaminu kwalifikacyjnego obejmuje zagadnienia dotycz\u0105ce deklarowanej dyscypliny wiod\u0105cej. Zakres zagadnie\u0144 dotycz\u0105cych poszczeg\u00f3lnych dyscyplin jest publikowany na stronie internetowej Szko\u0142y. Cz\u0119\u015bci\u0105 egzaminu jest kr\u00f3tka prezentacja przygotowana przez kandydata, pozwalaj\u0105ca oceni\u0107 jego sylwetk\u0119, ze szczeg\u00f3lnym uwzgl\u0119dnieniem dotychczasowej dzia\u0142alno\u015bci naukowej, w tym:\n a) zrealizowanej pracy dyplomowej (je\u015bli dotyczy),\n b) dotychczasowych osi\u0105gni\u0119\u0107 naukowych i zawodowych,\n c) motywacji wyboru danego zagadnienia badawczego,\n d) i stopnia przygotowania do realizacji przysz\u0142ej pracy doktorskiej.\n Kandydat mo\u017ce zdawa\u0107 egzamin kwalifikacyjny w j\u0119zyku polskim albo angielskim.\n\nKandydat przyst\u0119puje do egzaminu z j\u0119zyka angielskiego. Egzamin przeprowadza Komisja egzaminacyjna powo\u0142ana przez Dyrektora Szko\u0142y w uzgodnieniu z Dyrektorem Studium J\u0119zyk\u00f3w Obcych AGH. Egzamin z j\u0119zyka angielskiego mo\u017ce zosta\u0107 zaliczony na podstawie certyfikatu znajomo\u015bci j\u0119zyka na poziomie co najmniej B2 przedstawionego przez kandydata. Decyzj\u0119 o zaliczeniu egzaminu na podstawie certyfikatu i wystawionej ocenie podejmuje Dyrektor Studium J\u0119zyk\u00f3w Obcych z j\u0119zyka angielskiego. Wykaz certyfikat\u00f3w uprawniaj\u0105cych do uzyskania zaliczenia egzaminu, stanowi za\u0142\u0105cznik nr 2 do niniejszej uchwa\u0142y.\n\nNieprzyst\u0105pienie do egzaminu, o kt\u00f3rym mowa w ust. 10 lub ust. 11, jest r\u00f3wnoznaczne z uzyskaniem oceny negatywnej.\n\nEgzamin kwalifikacyjny przeprowadzaj\u0105 Komisje egzaminacyjne, kt\u00f3re powo\u0142uje Dyrektor Szko\u0142y w uzgodnieniu z kierownikami jednostek, w kt\u00f3rych kandydaci b\u0119d\u0105 prowadzili badania naukowe. Komisja egzaminacyjna sk\u0142ada si\u0119 z minimum 4 os\u00f3b.\n\nNa wniosek kandydata, w sk\u0142ad Komisji egzaminacyjnej mo\u017ce wej\u015b\u0107 z g\u0142osem doradczym przedstawiciel Dzia\u0142u Dost\u0119pno\u015bci AGH.\n\nEgzamin mo\u017ce by\u0107 przeprowadzony w sytuacji, gdy na egzaminie obecne s\u0105 przynajmniej 3 osoby ze sk\u0142adu komisji.\n\nEgzamin kwalifikacyjny i egzamin z j\u0119zyka angielskiego s\u0105 egzaminami zamkni\u0119tymi dla os\u00f3b postronnych, przez co nale\u017cy rozumie\u0107, \u017ce w trakcie egzaminu na sali\u00a0egzaminacyjnej mog\u0105 przebywa\u0107 cz\u0142onkowie Komisji egzaminacyjnej i egzaminowany kandydat, a w charakterze obserwatora tak\u017ce przedstawiciel Dzia\u0142u Dost\u0119pno\u015bci AGH lub Dyrektor Szko\u0142y Doktorskiej AGH. Egzamin kwalifikacyjny i egzamin z j\u0119zyka angielskiego dla os\u00f3b nie znajduj\u0105cych si\u0119 na terytorium Rzeczypospolitej Polskiej mog\u0105 by\u0107 przeprowadzone w formie zdalnej za zgod\u0105 przewodnicz\u0105cego Komisji egzaminacyjnej.\n\nKomisja egzaminacyjna powo\u0142ana do przeprowadzenia egzaminu z dyscypliny wiod\u0105cej dokonuje oceny dotychczasowych udokumentowanych osi\u0105gni\u0119\u0107 naukowych kandydata.\n\nO wyniku egzaminu cz\u0142onkowie komisji egzaminacyjnej rozstrzygaj\u0105 wi\u0119kszo\u015bci\u0105 g\u0142os\u00f3w. W przypadku r\u00f3wnej liczby g\u0142os\u00f3w rozstrzyga g\u0142os przewodnicz\u0105cego.\n\nZ egzamin\u00f3w sporz\u0105dzane s\u0105 protoko\u0142y podpisywane przez Przewodnicz\u0105cego Komisji egzaminacyjnej. Protok\u00f3\u0142 z egzaminu z dyscypliny wiod\u0105cej zawiera r\u00f3wnie\u017c wynik oceny dotychczasowych osi\u0105gni\u0119\u0107 naukowych kandydata.\n\nList\u0119 rankingow\u0105 kandydat\u00f3w do Szko\u0142y Doktorskiej AGH, w ramach poszczeg\u00f3lnych jednostek, sporz\u0105dza Dyrektor Szko\u0142y na podstawie wska\u017anika rekrutacyjnego. Je\u017celi rekrutacja kandydat\u00f3w do danej jednostki odbywa si\u0119 w kilku dyscyplinach, to ranking sporz\u0105dzany jest oddzielnie dla ka\u017cdej dyscypliny, z podzia\u0142em na zagadnienia finansowane z subwencji oraz innych \u017ar\u00f3de\u0142.\n\nDo Szko\u0142y Doktorskiej AGH mo\u017ce zosta\u0107 przyj\u0119ty kandydat, kt\u00f3ry \u0142\u0105cznie spe\u0142nia warunki:\n a) uzyska\u0142 pozytywn\u0105 ocen\u0119 z egzaminu kwalifikacyjnego oraz z egzaminu z j\u0119zyka angielskiego,\n b) uzyska\u0142 wska\u017anik rekrutacji na poziomie co najmniej 70 pkt na 100 mo\u017cliwych,\n\nWska\u017anik rekrutacyjny obliczany jest z wzoru: Wr = wsr*O\u015br + wos*Oos + wek*Oek + wej*Oej, gdzie:\n \u25cf wsr = 5 \u2013 waga \u015bredniej ocen ze studi\u00f3w wy\u017cszych uprawniaj\u0105cych do podj\u0119cia kszta\u0142cenia w szkole doktorskiej,\n \u25cf wos = 3 \u2013 waga oceny za dotychczasowe osi\u0105gni\u0119cia naukowe kandydata,\n \u25cf wek = 9 \u2013 waga oceny za egzamin kwalifikacyjny [z dyscypliny wiod\u0105cej],\n \u25cf wej = 3 \u2013 waga oceny za egzamin z j\u0119zyka angielskiego,\n \u25cf O\u015br \u2013 \u015brednia ocen ze studi\u00f3w wy\u017cszych uprawniaj\u0105cych do podj\u0119cia kszta\u0142cenia w Szkole obliczona zgodnie z obowi\u0105zuj\u0105cym regulaminem studi\u00f3w w miejscu jej wystawienia (w przypadku \u015bredniej uzyskanej w innej skali ni\u017c skala ocen 2-5, ocen\u0119 \u015bredni\u0105 nale\u017cy przeliczy\u0107 do skali 2-5),\n \u25cf Oos \u2013 ocena za dotychczasowe osi\u0105gni\u0119cia naukowe kandydata ustalana przez Komisj\u0119 egzaminacyjn\u0105 z dyscypliny wiod\u0105cej na podstawie\n dokument\u00f3w po\u015bwiadczaj\u0105cych przedstawionych w trakcie autoprezentacji w skali 2-5,\n \u25cf Oek \u2013 ocena z egzaminu kwalifikacyjnego [z obszaru dyscypliny wiod\u0105cej] w skali 2-5,\n \u25cf Oej \u2013 ocena z egzaminu z j\u0119zyka angielskiego w skali 2-5.\n\nPrzyj\u0119cie kandydata Szko\u0142y na podstawie rankingu, po uwzgl\u0119dnieniu limit\u00f3w dla danej jednostki nast\u0119puje w drodze wpisu na list\u0119 doktorant\u00f3w.\n\nDyrektor Szko\u0142y dokonuje wpisu na list\u0119 doktorant\u00f3w, osob\u0119 przyj\u0119t\u0105, kt\u00f3ra \u0142\u0105cznie spe\u0142nia warunki:\n a) uzyska\u0142a pozytywn\u0105 ocen\u0119 z egzaminu kwalifikacyjnego oraz z egzaminu z j\u0119zyka angielskiego,\n b) uzyska\u0142a wska\u017anik rekrutacji na poziomie co najmniej 70 pkt na 100 mo\u017cliwych,\n c) uzyska\u0142a akceptacj\u0119 opiekuna naukowego na realizacj\u0119 wybranego zagadnienia badawczego,\n d) wybrane zagadnienie badawcze ma zabezpieczenie finansowe na jego realizacj\u0119 tj. ze \u017ar\u00f3de\u0142 zewn\u0119trznych lub z subwencji.\n\nW przypadku cudzoziemc\u00f3w, Dyrektor Szko\u0142y wydaje decyzj\u0119 administracyjn\u0105 o przyj\u0119ciu do Szko\u0142y z upowa\u017cnienia Rektora.\n\nJe\u017celi rekrutacja do danej jednostki prowadzona jest w wi\u0119cej ni\u017c 1 dyscyplinie, to miejsca nieobsadzone w danej dyscyplinie mog\u0105 by\u0107 wykorzystane do zwi\u0119kszenia liczby dost\u0119pnych miejsc w innej dyscyplinie, w kt\u00f3rej prowadzona jest rekrutacja do tej jednostki. Przesuni\u0119cia liczby miejsc pomi\u0119dzy dyscyplinami w ramach jednostki dokonuje Dyrektor Szko\u0142y w uzgodnieniu z kierownikiem danej jednostki.\n\nOdmowa przyj\u0119cia do Szko\u0142y nast\u0119puje w drodze decyzji administracyjnej wydawanej przez Dyrektora Szko\u0142y.\n\nOd decyzji o nieprzyj\u0119ciu do Szko\u0142y Doktorskiej kandydatowi przys\u0142uguje prawo do z\u0142o\u017cenia w terminie 14 dni od dnia otrzymania decyzji wniosku do Rektora o ponowne rozpoznanie sprawy.\n\n\u00a0Kandydaci do Szko\u0142y Doktorskiej AGH nieposiadaj\u0105cy obywatelstwa polskiego, kt\u00f3rzy jednocze\u015bnie zgodnie z art. 326 Ustawy spe\u0142niaj\u0105 wymogi odno\u015bnie wykszta\u0142cenia, przyjmowani s\u0105 zgodnie z procedur\u0105 przedstawion\u0105 w \u00a73 i \u00a74.\n\nCudzoziemcy mog\u0105 by\u0107 przyj\u0119ci i odbywa\u0107 kszta\u0142cenie w Szkole Doktorskiej AGH na podstawie um\u00f3w mi\u0119dzynarodowych na zasadach okre\u015blonych w tych umowach, um\u00f3w zawieranych z podmiotami zagranicznymi przez uczelnie tak\u017ce na zasadach okre\u015blonych w tych umowach (art. 323 ust. 1 pkt.1 i 2 Ustawy), z pomini\u0119ciem wymogu podej\u015bcia do egzamin\u00f3w. Kandydaci s\u0105 przyjmowani poza limitami i rankingami, o kt\u00f3rych mowa w \u00a71, 3 i 4.\n\nKandydaci do Szko\u0142y Doktorskiej AGH nieposiadaj\u0105cy tytu\u0142u mgr., mgr. in\u017c. lub r\u00f3wnowa\u017cnego, ubiegaj\u0105cy si\u0119 o przyj\u0119cie do Szko\u0142y Doktorskiej AGH w my\u015bl art. 186 ust. 2 Ustawy, mog\u0105 przyst\u0105pi\u0107 do rekrutacji pod warunkiem uzyskania pozytywnej rekomendacji Rady Szko\u0142y Doktorskiej AGH wskazuj\u0105cej na posiadanie przez kandydata najwy\u017cszej jako\u015bci osi\u0105gni\u0119\u0107 naukowych. Decyzja Rady Szko\u0142y Doktorskiej AGH jest ostateczna.\n\nUczelnia zapewnia osobom ze szczeg\u00f3lnymi potrzebami wynikaj\u0105cymi ze stanu zdrowia, w tym osobom z\u00a0niepe\u0142nosprawno\u015bciami, warunki do pe\u0142nego udzia\u0142u w \u017cyciu Uczelni i spo\u0142eczno\u015bci akademickiej, w tym rekrutacji do Szko\u0142y Doktorskiej i kszta\u0142ceniu w niej.\n\nWsparcie oraz koordynacja dzia\u0142a\u0144 na rzecz os\u00f3b ze szczeg\u00f3lnymi potrzebami wynikaj\u0105cymi ze stanu zdrowia, w tym os\u00f3b z niepe\u0142nosprawno\u015bciami, odbywa si\u0119 w trybie i na zasadach okre\u015blonych na stronie internetowej\u00a0 Dzia\u0142u Dost\u0119pno\u015bci AGH z zastrze\u017ceniem ust.4 i ust.5.\n\nW Uczelni za realizacj\u0119 wsparcia odpowiedzialne s\u0105 poszczeg\u00f3lne jednostki organizacyjne Uczelni. Koordynacj\u0119 dzia\u0142a\u0144 dotycz\u0105cych wsparcia realizuje Dzia\u0142 Dost\u0119pno\u015bci AGH.\n\nKandydat ze szczeg\u00f3lnymi potrzebami wynikaj\u0105cymi ze stanu zdrowia, w tym kandydat z niepe\u0142nosprawno\u015bci\u0105, je\u015bli uzasadniaj\u0105 to jej szczeg\u00f3lne potrzeby, ma prawo do uprawnie\u0144 i us\u0142ug, w tym do:\n a) zapewnienia dost\u0119pno\u015bci formy egzaminu kwalifikacyjnego oraz egzaminu z j\u0119zyka angielskiego, w tym zapewnienia r\u00f3wnowa\u017cno\u015bci formy i obiektywno\u015bci oceny,\n b) zapewnienia dost\u0119pno\u015bci miejsca egzaminu kwalifikacyjnego oraz egzaminu z j\u0119zyka angielskiego takiej jak:\n i. dost\u0119pno\u015bci architektonicznej budynku, w kt\u00f3rych odbywa si\u0119 egzamin,\n ii. dost\u0119pno\u015bci otoczenia miejsca, w kt\u00f3rym odbywa si\u0119 egzamin (dotyczy co najmniej: sal egzaminacyjnych, toalet, sekretariatu, szatni, doj\u015bcia do budynku, parkingu).\n c) zapewnienia dost\u0119pno\u015bci warunk\u00f3w oraz odpowiedniej organizacji egzaminu kwalifikacyjnego oraz egzaminu z j\u0119zyka angielskiego, takich jak:\n i. odpowiednie nag\u0142o\u015bnienie, wyciszona sala egzaminacyjna, wyposa\u017cona w p\u0119tl\u0119 indukcyjn\u0105 lub inne rozwi\u0105zania wspieraj\u0105ce s\u0142yszenie,ii. odpowiednie o\u015bwietlenie,\n iii. ograniczenie czynnik\u00f3w negatywnie oddzia\u0142ywuj\u0105cych na kandydata podczas egzaminu (na przyk\u0142ad nat\u0119\u017cenie ha\u0142asu, liczba os\u00f3b przebywaj\u0105cych na sali),\n iv. odpowiednio d\u0142ugi czas trwania egzaminu, w tym d\u0142u\u017cszy czas na: udzielenie odpowiedzi pisemnej lub ustnej, przygotowanie si\u0119 do odpowiedzi ustnej itp.\n d) zapewnienia dost\u0119pno\u015bci cyfrowej egzaminu w formie zdalnej, to jest \u201eon-line\u201d.\n e) zapewnienia asystenta dydaktycznego.\n f) zapewnienia t\u0142umacza j\u0119zyka migowego lub lip speakera.\n g) wnioskowania o otrzymanie skierowania na badania lekarskie w terminie wcze\u015bniejszym, to jest przed dokonywaniem wpisu na list\u0119 doktorant\u00f3w.\n h) wnioskowania o ograniczenie lub wyeliminowanie czynnik\u00f3w szkodliwych, uci\u0105\u017cliwych lub niebezpiecznych dla zdrowia wyst\u0119puj\u0105cych w trakcie kszta\u0142cenia.\n\nWnioski kandydata ze szczeg\u00f3lnymi potrzebami, w tym kandydata z\u00a0niepe\u0142nosprawno\u015bci\u0105, z\u0142o\u017cone do Szko\u0142y odwo\u0142uj\u0105ce si\u0119 do\u00a0stanu zdrowia \u2013 rozpatrywane s\u0105 we wsp\u00f3\u0142pracy z Dzia\u0142em Dost\u0119pno\u015bci AGH.\n\nDokumentacja medyczna, orzeczenia itp. trafiaj\u0105 do dokumentacji Dzia\u0142u Dost\u0119pno\u015bci AGH i nie znajduj\u0105 si\u0119 w dokumentacji post\u0119powania rekrutacyjnego.\n\nSzczeg\u00f3\u0142owa informacja dla os\u00f3b ze szczeg\u00f3lnymi potrzebami, w tym os\u00f3b z niepe\u0142nosprawno\u015bciami, ubiegaj\u0105cych si\u0119 o przyj\u0119cia do Szko\u0142y dotycz\u0105ca mi\u0119dzy innymi rekrutacji, przedstawiona jest w na stronie Szko\u0142y, a tak\u017ce na stronie Dzia\u0142u Dost\u0119pno\u015bci AGH.\n\n\u00a0Lista czynnik\u00f3w szkodliwych, uci\u0105\u017cliwych i niebezpiecznych dla zdrowia, kt\u00f3re wyst\u0119puj\u0105 w trakcie kszta\u0142cenia w poszczeg\u00f3lnych jednostkach, jest przygotowywana oraz aktualizowana przez Sekcj\u0119 BHP.\n\nWarunkiem dopuszczenia doktoranta do zaj\u0119\u0107 lub bada\u0144 jest z\u0142o\u017cenie za\u015bwiadczenia lekarskiego stwierdzaj\u0105cego brak przeciwwskaza\u0144 zdrowotnych do odbywania kszta\u0142cenia (w danej jednostce) \u2013\u00a0z zastrze\u017ceniem ust. 4.\n\nOsoby przyj\u0119te do Szko\u0142y otrzymuj\u0105 skierowanie na badania lekarskie. Za\u015bwiadczenie lekarskie o braku przeciwskaza\u0144 do kszta\u0142cenia w Szkole Doktorskiej AGH nale\u017cy dostarczy\u0107 w ci\u0105gu 30 dni od otrzymania skierowania.\n\nUczelnia d\u0105\u017cy do tego, by umo\u017cliwi\u0107 jak najszerszemu kr\u0119gowi os\u00f3b podejmowanie i kontynuacj\u0119 kszta\u0142cenia w Szkole, w\u00a0szczeg\u00f3lno\u015bci przez eliminacj\u0119 lub ograniczanie czynnik\u00f3w szkodliwych w indywidualnych przypadkach.\n\nOsoba, o kt\u00f3rej mowa w ust. 3, ma prawo wnioskowa\u0107 do Dyrektora Szko\u0142y o otrzymanie skierowania na\u00a0badanie lekarskie we wcze\u015bniejszym terminie.\n\nOsoba, kt\u00f3ra przedstawi za\u015bwiadczenie lekarskie stwierdzaj\u0105ce istnienie przeciwwskaza\u0144 zdrowotnych do odbywania kszta\u0142cenia w Szkole mo\u017ce skorzysta\u0107 z prawa do wnioskowania o\u00a0wyeliminowanie lub ograniczenie czynnik\u00f3w szkodliwych. W\u00a0przypadku ograniczenia czynnik\u00f3w szkodliwych osoba otrzymuje ponowne skierowanie na badania lekarskie dotycz\u0105ce tylko tych ograniczonych czynnik\u00f3w szkodliwych.\n\nJe\u015bli ograniczenie lub wyeliminowanie czynnik\u00f3w szkodliwych zwi\u0105zanych z kszta\u0142ceniem w danej jednostce nie jest mo\u017cliwe lub je\u015bli mimo ich ograniczenia, osoba przedstawi za\u015bwiadczenie lekarskie stwierdzaj\u0105ce istnienie przeciwwskaza\u0144 zdrowotnych do kszta\u0142cenia w Szkole Dyrektor Szko\u0142y, dzia\u0142aj\u0105cy w ramach upowa\u017cnienia Rektora, skre\u015bla osob\u0119 z listy doktorant\u00f3w w drodze decyzji administracyjnej.\n\n\u00a0Wysoko\u015b\u0107 op\u0142aty za post\u0119powanie zwi\u0105zane z przyj\u0119ciem do Szko\u0142y Doktorskiej AGH, zwanej dalej op\u0142at\u0105 rekrutacyjn\u0105, wynosi 250 z\u0142.\n\nOp\u0142at\u0119 rekrutacyjn\u0105 w wysoko\u015bci okre\u015blonej w ust. 1 nale\u017cy ui\u015bci\u0107 zgodnie ze szczeg\u00f3\u0142owym kalendarzem rekrutacji, poprzez system Przelewy24 lub przelewem bankowym na rachunek bankowy AGH nr 96124047221111000048582922. W tytule przelewu kandydat wpisuje kod podany w systemie e-Rekrutacja.\n\nZa dat\u0119 uiszczenia op\u0142aty uznaje si\u0119 dzie\u0144 uznania rachunku Przelewy24 \u2013 w przypadku szybkich p\u0142atno\u015bci elektronicznych lub dzie\u0144 uznania rachunku bankowego AGH, o kt\u00f3rym mowa w ust. 2 wed\u0142ug polskiej strefy czasowej.\n\nOp\u0142ata rekrutacyjna nie podlega zwrotowi.\n\nAGH nie ponosi odpowiedzialno\u015bci za niemo\u017cno\u015b\u0107 zalogowania si\u0119 do systemu e-Rekrutacja lub dokonania zmian spowodowanych awariami sieci telekomunikacyjnych niezale\u017cnymi od AGH oraz okresowymi przeci\u0105\u017ceniami serwer\u00f3w AGH.\n\nAGH nie ponosi odpowiedzialno\u015bci za b\u0142\u0119dne wprowadzenie danych przez kandydata do systemu e-Rekrutacja, b\u0142\u0119dne wype\u0142nienie p\u00f3l formularzy internetowych, ich niewype\u0142nienie lub podanie informacji niezgodnych z w\u0142a\u015bciwymi dokumentami.\n\nAGH nie odpowiada za nieterminowe uiszczenie op\u0142aty, o kt\u00f3rej mowa w \u00a7 9 ust. 3.\n\nStopka\n\nBiblioteka G\u0142\u00f3wna\n\nOchrona danych osobowych\n\nStrona g\u0142\u00f3wna AGH\n\nInicjatywa Doskona\u0142o\u015bci \u2013 Uczelnia Badawcza\n\nSzko\u0142a Doktorska AGH\nbud. A3, I p., pok. 118\nal. Mickiewicza 30\n30-059 Krak\u00f3w\n\nDziekanat\n E-mail: phd@agh.edu.pl\n Tel. +48 12 617 56 13\n Tel. +48 12 617 56 11\n Tel. +48 12 617 56 14\n Obs\u0142uga bezpo\u015brednia i telefoniczna doktorant\u00f3w:\n poniedzia\u0142ek - nieczynne\n wtorek-pi\u0105tek - 9:00-13:00\n\nSekretariat\n E-mail: sdbiuro@agh.edu.pl\n Tel. +48 12 617 56 12\n\nBack", "metadata": {"url": "https://www.sd.agh.edu.pl/kandydaci/zasady-rekrutacji-do-szkoly-doktorskiej-agh", "title": " Zasady rekrutacji do Szko\u0142y Doktorskiej AGH -- Szko\u0142a Doktorska AGH ", "depth": 3, "duplicate": false, "content_hash": "cab3fb876ee4b5e89384e0e784910e0f", "word_count": 3296, "headings": [{"level": 1, "text": "Zasady rekrutacji do Szko\u0142y Doktorskiej AGH"}, {"level": 2, "text": "Stopka"}]}}