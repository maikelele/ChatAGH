{"content": "#  Studia II stopnia -- WMS AGH \n\nURL: https://wms.agh.edu.pl/studia/studia-ii-stopnia\nCrawled: 2025-03-19 21:36:49\n\nPrzejd\u017a do tre\u015bci\n\nPrzejd\u017a do stopki\n\n Studia II stopnia \n\nWiedza z zakresu podstawowych dzia\u0142\u00f3w matematyki, przekazywana studentom podczas studi\u00f3w, ma charakter uniwersalny i nie zale\u017cy od zmieniaj\u0105cych si\u0119 technologii, miejsca i czasu. Zatem jest podstaw\u0105 do procesu kszta\u0142cenia przez ca\u0142e \u017cycie. Absolwenci studi\u00f3w matematycznych opr\u00f3cz wiedzy z zakresu matematyki i zastosowa\u0144 matematyki posiadaj\u0105 umiej\u0119tno\u015bci logicznego, konstruktywnego i perspektywicznego my\u015blenia, podejmowania rozs\u0105dnych decyzji oraz szybkiego i trafnego wnioskowania, a kszta\u0142towanie takich umiej\u0119tno\u015bci u student\u00f3w jest jednym z cel\u00f3w kszta\u0142cenia na AGH.\n\nProgramy specjalno\u015bci studi\u00f3w II stopnia zawieraj\u0105 wsp\u00f3\u0142czesne zastosowania matematyki w innych dziedzinach wiedzy, w szczeg\u00f3lno\u015bci w bankowo\u015bci i finansach, informatyce, zarz\u0105dzaniu, biologii, in\u017cynierii materia\u0142owej, elektronice, automatyce, mechanice i telekomunikacji. Umo\u017cliwia to studentom zdobywa\u0107 umiej\u0119tno\u015bci przydatne w przysz\u0142o\u015bci na rynku pracy i u\u0142atwia zatrudnienie w przemy\u015ble, bankach, sektorze ubezpiecze\u0144, bran\u017cy IT, administracji, nauce i o\u015bwiacie oraz wsp\u00f3\u0142prac\u0119 ze specjalistami z innych dziedzin. Ponadto, wiedza zawarta w programach studi\u00f3w oraz umiej\u0119tno\u015bci s\u0105 uzupe\u0142niane aktywnym udzia\u0142em student\u00f3w w pracach k\u00f3\u0142 naukowych.\n\nZaj\u0119cia dydaktyczne na kierunku s\u0105 prowadzone przez matematyk\u00f3w prowadz\u0105cych w\u0142asne badania naukowe na wysokim poziomie. Ten fakt sprzyja rozwojowi naukowemu najlepszych student\u00f3w i przygotowuje do kontynuowana studi\u00f3w matematycznych na studiach doktoranckich i pracy naukowej.\n\nMatematyka finansowa \n\nAbsolwenci specjalno\u015bci poznaj\u0105 metody wyceny instrument\u00f3w finansowych oraz zarz\u0105dzania ryzykiem. Maj\u0105 wiedz\u0119 z zakresu modelowania matematycznego, wykorzystuj\u0105cego teori\u0119 proces\u00f3w stochastycznych w matematyce finansowej, podstawowych poj\u0119\u0107 rynk\u00f3w finansowych i st\u00f3p procentowych, metod zarz\u0105dzania ryzykiem stopy procentowej oraz zarz\u0105dzania ryzykiem zwi\u0105zanym z niepewno\u015bci\u0105 przysz\u0142ych cen akcji, kurs\u00f3w walut, wysoko\u015bci st\u00f3p procentowych, warto\u015bci indeks\u00f3w i cen towar\u00f3w. Absolwenci z \u0142atwo\u015bci\u0105 znajduj\u0105 zatrudnienie w sektorze finansowym oraz w departamentach finansowych du\u017cych firm.\u00a0\n\nMatematyka w informatyce\n\nAbsolwenci tej specjalno\u015bci otrzymaj\u0105 specjalistyczn\u0105 wiedz\u0119 w takich dzia\u0142ach wsp\u00f3\u0142czesnej matematyki jak szeroko rozumiana teoria algorytm\u00f3w, automaty i lingwistyka, a zw\u0142aszcza matematyka dyskretna z kluczow\u0105 teori\u0105 graf\u00f3w. Szczeg\u00f3lny nacisk w procesie kszta\u0142cenia po\u0142o\u017cony jest na sprawne pos\u0142ugiwanie si\u0119 narz\u0119dziami informatycznymi. Praktycznie w ka\u017cdej firmie czy instytucji powstaj\u0105 problemy dotycz\u0105ce racjonalizacji i optymalizacji metod produkcji i zarz\u0105dzania. Dotyczy to zw\u0142aszcza takich obszar\u00f3w gospodarki jak banki, du\u017ce instytucje i towarzystwa, komunikacja, transport.\n\nMatematyka w zarz\u0105dzaniu\n\nAbsolwenci specjalno\u015bci otrzymaj\u0105 wysoce specjalistyczn\u0105 wiedz\u0119 w tych dzia\u0142ach matematyki, kt\u00f3re znajduj\u0105 szerokie zastosowanie w nowoczesnym zarz\u0105dzaniu, uzyskaj\u0105 te\u017c zas\u00f3b podstawowych wiadomo\u015bci z informatyki, ekonomii, finans\u00f3w i zarz\u0105dzania, fizyki i techniki. W\u015br\u00f3d przedmiot\u00f3w wyk\u0142adanych w ramach specjalno\u015bci znajd\u0105 si\u0119 m.in. bazy danych, zarz\u0105dzanie finansami, statystyka w zarz\u0105dzaniu, programowanie dyskretne, teoria graf\u00f3w i sieci oraz zarz\u0105dzanie systemami informatycznymi. Rynek pracy dla absolwent\u00f3w tej specjalno\u015bci obejmuje takie obszary gospodarki jak banki, komunikacja, du\u017ce firmy i instytucje oraz szkolnictwo \u015brednie i wy\u017csze.\n\nMatematyka obliczeniowa i komputerowa\n\nAbsolwenci tej specjalno\u015bci b\u0119d\u0105 posiadali specjalistyczn\u0105 wiedz\u0119 z zakresu modelowania, implementowania i symulacji rzeczywistych proces\u00f3w takich jak wycena opcji, przewidywanie awarii urz\u0105dze\u0144/system\u00f3w, przewidywanie cen energii czy te\u017c modelowanie przebiegu epidemii. B\u0119d\u0105 posiada\u0107 dog\u0142\u0119bn\u0105 wiedz\u0119 dotycz\u0105c\u0105 zaawansowanych oblicze\u0144 numerycznych (high-performance computing), oblicze\u0144 kwantowych, uczenia maszynowego i sieci neuronowych (w tym uczenia g\u0142\u0119bokiego), symulacji stochastycznych oraz metod Monte Carlo. Absolwenci tej specjalno\u015bci b\u0119d\u0105 posiada\u0107 r\u00f3wnie\u017c wiedz\u0119 i umiej\u0119tno\u015bci w zakresie programowania w j\u0119zykach Python, Java.\n\nMatematyka ubezpieczeniowa i statystyczna analiza danych (MUSAD) \n\nAbsolwent specjalno\u015bci matematyka ubezpieczeniowa i statystyczna analiza danych ma wiedz\u0119 z zakresu metod matematycznych stosowanych w ubezpieczeniach \u017cyciowych i maj\u0105tkowych do obliczania wysoko\u015bci sk\u0142adek, oszacowania ryzyka oraz ustalenia poziomu koniecznych rezerw. Zna metody niezb\u0119dne w analizie danych (Data Science), uczeniu statystycznym (Statistical Learning), umie budowa\u0107 rozwi\u0105zania oparte na sztucznej inteligencji i uczeniu maszynowym oraz biegle pos\u0142uguje si\u0119 pakietem R. Jest r\u00f3wnie\u017c bieg\u0142y w zakresie statystycznej analizy danych i budowania rozwi\u0105za\u0144 \u0003opartych na sztucznej inteligencji i uczeniu maszynowym. Jest przygotowany do pracy w zawodzie aktuariusza (w tym do zdania egzaminu pa\u0144stwowego), analityka danych (Data Scientist) oraz statystyka.\u00a0\n\nMatematyka w naukach technicznych i przyrodniczych \n\nAbsolwenci tej specjalno\u015bci b\u0119d\u0105 mie\u0107 specjalistyczn\u0105 wiedz\u0119 w zakresie modelowania matematycznego, analizy numerycznej i obliczeniowej, statystyki oraz matematyki teoretycznej i jej zastosowa\u0144. Dotyczy to w szczeg\u00f3lno\u015bci modeli opisuj\u0105cych zjawiska w technice, fizyce, biologii, medycynie, elektrochemii, in\u017cynierii materia\u0142owej, mechanicznej, elektrycznej i biomedycznej, a\u00a0 teorii r\u00f3wna\u0144 r\u00f3\u017cniczkowych, ca\u0142kowych i dyskretnych, uk\u0142ad\u00f3w dynamicznych, aproksymacji, operator\u00f3w, analizy funkcjonalnej i metod geometrycznych. Studia na tej specjalno\u015bci umo\u017cliwi\u0105 absolwentom zar\u00f3wno ciekaw\u0105 wsp\u00f3\u0142prac\u0119 interdyscyplinarn\u0105, jak i zatrudnienie w przemy\u015ble, na uczelniach technicznych w kraju i za granic\u0105.\n\nStopka\n\nStudenci\n\nPlany studi\u00f3w\n\nDeklaracja dostepno\u015bci\n\nKontakt\n\n\u00a9 2023 Wydzia\u0142 Matematyki Stosowanej AGH\n Akademia G\u00f3rniczo-Hutnicza im. Stanis\u0142awa Staszica w Krakowie \nKontakt: stronawms@agh.edu.pl \n\nBack", "metadata": {"url": "https://wms.agh.edu.pl/studia/studia-ii-stopnia", "title": " Studia II stopnia -- WMS AGH ", "depth": 3, "duplicate": false, "content_hash": "f6bc630a335b0a2b6cdab9a7f4fb2d09", "word_count": 706, "headings": [{"level": 1, "text": "Studia II stopnia"}, {"level": 2, "text": "Matematyka finansowa"}, {"level": 2, "text": "Matematyka w informatyce"}, {"level": 2, "text": "Matematyka w zarz\u0105dzaniu"}, {"level": 2, "text": "Matematyka obliczeniowa i komputerowa"}, {"level": 2, "text": "Matematyka ubezpieczeniowa i statystyczna analiza danych (MUSAD)"}, {"level": 2, "text": "Matematyka w naukach technicznych i przyrodniczych"}, {"level": 2, "text": "Stopka"}]}}