{"content": "# Prof. Wojciech Mitkowski Profesorem Honorowym AGH-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/prof-wojciech-mitkowski-profesorem-honorowym-agh\nCrawled: 2025-03-19 21:14:56\n\nfot. archiwum AGH \n\n Prof. Wojciech Mitkowski Profesorem Honorowym AGH \n\n 12/02/2025 \n\n Do zaszczytnego grona Profesor\u00f3w Honorowych AGH do\u0142\u0105czy\u0142 prof. Wojciech Mitkowski, kt\u00f3remu uroczy\u015bcie nadano t\u0119 godno\u015b\u0107 12 lutego 2025 r. w auli AGH. \n\nTytu\u0142 zosta\u0142 nadany w uznaniu za ca\u0142okszta\u0142t pracy Profesora w zakresie naukowym, dydaktycznym, organizacyjnym i spo\u0142ecznym na rzecz Wydzia\u0142u Elektrotechniki, Automatyki, Informatyki i In\u017cynierii Biomedycznej, Akademii G\u00f3rniczo-Hutniczej oraz krakowskiego i krajowego \u015brodowiska naukowego.\n\nSenat AGH podj\u0105\u0142 decyzj\u0119 o nadaniu tytu\u0142u na wniosek Kolegium Wydzia\u0142u Elektrotechniki, Automatyki, Informatyki i In\u017cynierii Biomedycznej AGH, kt\u00f3ry zosta\u0142 poparty pozytywnymi recenzjami prof. dr. hab. in\u017c. Leszka Trybusa z Wydzia\u0142u Elektrotechniki i Informatyki Politechniki Rzeszowskiej im. Ignacego \u0141ukasiewicza oraz prof. dr. hab. in\u017c. Andrzeja Dzieli\u0144skiego z Instytutu Sterowania i Elektroniki Przemys\u0142owej Wydzia\u0142u Elektrycznego Politechniki Warszawskiej.\n\n\u2013 \nMam zaszczyt i ogromn\u0105 przyjemno\u015b\u0107 uhonorowa\u0107 wybitnego uczonego, nauczyciela akademickiego, dzia\u0142acza spo\u0142ecznego, a przede wszystkim cz\u0142owieka g\u0142\u0119boko zwi\u0105zanego z nasz\u0105 Alma Mater. (\u2026) Profesor Wojciech Mitkowski to posta\u0107 wyj\u0105tkowa, kt\u00f3rej wieloletnia dzia\u0142alno\u015b\u0107 naukowa, dydaktyczna i organizacyjna odcisn\u0119\u0142a trwa\u0142y \u015blad na historii naszej uczelni oraz polskiej nauki\n \u2013 powiedzia\u0142 w przem\u00f3wieniu inauguruj\u0105cym uroczysto\u015b\u0107 Rektor AGH prof. Jerzy Lis.\n\nDziekan Wydzia\u0142u Elektrotechniki, Automatyki, Informatyki i In\u017cynierii Biomedycznej dr hab. in\u017c. Edyta Kucharska, prof. AGH przedstawi\u0142a zebranemu w auli AGH gremium uzasadnienie do wniosku Kolegium Wydzia\u0142u o nadanie zaszczytnego tytu\u0142u prof. Wojciechowi Mitkowskiemu. W swoim wyst\u0105pieniu skupi\u0142a si\u0119 ponadto na roli, jak\u0105 Profesor odegra\u0142 na wydziale, jego aktywno\u015bci spo\u0142ecznej i organizacyjnej. Na zako\u0144czenie, gratuluj\u0105c nominacji, powiedzia\u0142a:\n\n\u2013\n Dzi\u0119kujemy za wieloletnie zaanga\u017cowanie, dzielenie si\u0119 wiedz\u0105, wsparcie, bogate do\u015bwiadczenie, gotowo\u015b\u0107 do wsp\u00f3\u0142pracy, cenne rady oraz wywa\u017cone i sprawiedliwe recenzje, kt\u00f3re sta\u0142y si\u0119 dla wielu z nas nieocenion\u0105 pomoc\u0105.\n\nLaudacj\u0119 promotorsk\u0105 wyg\u0142osi\u0142 prof. dr hab. in\u017c. Krzysztof Oprz\u0119dkiewicz z Katedry Automatyki i Robotyki Wydzia\u0142 EAIiIB, kt\u00f3ry jest jednym z wychowank\u00f3w Profesora i w\u0142a\u015bnie z tego punktu widzenia przedstawi\u0142 swojego Mistrza:\n\n\u2013 \n(\u2026) jest on niew\u0105tpliwie jedn\u0105 z najwybitniejszych osobowo\u015bci w polskim \u015brodowisku automatyk\u00f3w. Jest Naukowcem, Mistrzem i Przyjacielem wielu z nas. Jego \u017cyczliwo\u015b\u0107, zaanga\u017cowanie i otwarto\u015b\u0107 towarzysz\u0105 nam ca\u0142y czas. Osi\u0105gni\u0119cie wieku emerytalnego nie stanowi dla Profesora \u017cadnej przeszkody w kontynuacji pracy naukowej, czego dowodem s\u0105 stale pojawiaj\u0105ce si\u0119 nowe znacz\u0105ce osi\u0105gni\u0119cia naukowe.\n\nKulminacj\u0105 uroczysto\u015bci by\u0142o wr\u0119czenie prof. Wojciechowi Mitkowskiemu pami\u0105tkowego dyplomu, medalu oraz szarfy. Nast\u0119pnie Profesor wyg\u0142osi\u0142 wyk\u0142ad pt. \nFundamenty, ograniczenia i granice mo\u017cliwo\u015bci nauk in\u017cynieryjno-technicznych\n oraz podzi\u0119kowania.\n\nfot. archiwum AGH\n\nfot. archiwum AGH\n\nfot. archiwum AGH\n\nfot. archiwum AGH\n\nfot. archiwum AGH\n\nfot. archiwum AGH\n\nPowr\u00f3t", "metadata": {"url": "https://agh.edu.pl/aktualnosci/detail/prof-wojciech-mitkowski-profesorem-honorowym-agh", "title": "Prof. Wojciech Mitkowski Profesorem Honorowym AGH-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "285d3f281c2e565f22073798491a2303", "word_count": 394, "headings": [{"level": 1, "text": "Prof. Wojciech Mitkowski Profesorem Honorowym AGH"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}