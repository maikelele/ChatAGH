{"content": "# Historia i Strategia - Wydzia\u0142 Odlewnictwa\n\nURL: https://odlewnictwo.agh.edu.pl/wydzial/historia-i-strategia/\nCrawled: 2025-03-19 21:33:40\n\nStrona g\u0142\u00f3wna\n \u00bb \nWydzia\u0142\n \u00bb \nHistoria i Strategia\n\nWydzia\u0142\n\nMenu\n\nHistoria i Strategia\n\nWydzia\u0142 Odlewnictwa Akademii G\u00f3rniczo-Hutniczej powsta\u0142 w 1951 roku.\n Jest jedynym wydzia\u0142em o tym profilu w strukturze szkolnictwa wy\u017cszego w Polsce\n. Ma pe\u0142ne prawa akademickie w zakresie kszta\u0142cenia na wszystkich poziomach oraz w zakresie stopni i tytu\u0142\u00f3w naukowych. Wydzia\u0142 Odlewnictwa kszta\u0142ci na r\u00f3\u017cnych rodzajach studi\u00f3w, w oparciu o programy dostosowane do wymaga\u0144 i potrzeb wsp\u00f3\u0142czesnej gospodarki, in\u017cynier\u00f3w i magistr\u00f3w in\u017cynier\u00f3w \u2013 specjalist\u00f3w w r\u00f3\u017cnych obszarach techniki odlewniczej (technologia odlew\u00f3w z r\u00f3\u017cnych stop\u00f3w, budowa maszyn odlewniczych i ich eksploatacja, mechanizacja, automatyzacja i projektowanie odlewni, odlewnictwo artystyczne i precyzyjne, ochrona \u015brodowiska w odlewnictwie, zastosowanie komputer\u00f3w w technologii odlewniczej).\nW swej dotychczasowej dzia\u0142alno\u015bci Wydzia\u0142 Odlewnictwa wypromowa\u0142 ponad \n1100 in\u017cynier\u00f3w, ponad 2670 magistr\u00f3w in\u017cynier\u00f3w, 185 doktor\u00f3w i 35 doktor\u00f3w habilitowanych\n. Kszta\u0142cenie prowadzi kadra nauczycieli akademickich z\u0142o\u017cona z profesor\u00f3w, doktor\u00f3w habilitowanych, doktor\u00f3w i magistr\u00f3w. Studenci maj\u0105 do dyspozycji odlewni\u0119 do\u015bwiadczaln\u0105 oraz dobrze wyposa\u017cone laboratoria techniczne i komputerowe, a tak\u017ce bibliotek\u0119. Mog\u0105 r\u00f3wnie\u017c rozwija\u0107 swoje zainteresowania w ko\u0142ach naukowych, kt\u00f3re organizuj\u0105 obozy naukowe krajowe i zagraniczne, sesje naukowe i r\u00f3\u017cnego rodzaju kursy.\n\nStrategia Wydzia\u0142u Odlewnictwa\n\nPodstaw\u0105 do przygotowania strategii by\u0142y nast\u0119puj\u0105ce dokumenty:\nStrategia rozwoju Akademii G\u00f3rniczo Hutniczej im. Stanis\u0142awa Staszica w Krakowie zawarta w\u00a0Uchwale nr 93/2022 Senatu AGH z dnia 30 listopada 2022 r. w sprawie przyj\u0119cia Strategii Akademii G\u00f3rniczo-Hutniczej im. Stanis\u0142awa Staszica w Krakowie;\nProgram rozwoju Wydzia\u0142u Odlewnictwa w kadencji 2020 \u2013 2024 (prezentacja Dziekana WO Prof. dr hab. in\u017c. M. G\u00f3rnego z dnia 14.09.2020 r.);\nINICJATYWA DOSKONA\u0141O\u015aCI \u2013 UCZELNIA BADAWCZA Podr\u0119cznik, Marek Przybylski, Akademia G\u00f3rniczo-Hutnicza im. Stanis\u0142awa Staszica w Krakowie, marzec 2020 r., Krak\u00f3w;\nKrajowa Strategia Inteligentnej Specjalizacji \u2013 wersja 6 (obowi\u0105zuj\u0105ca od 1 stycznia 2020 r.), Ministerstwo Rozwoju.\nZawarty w preambule Strategii AGH, zapis m\u00f3wi\u0105cy o tym, \u017ce strategi\u0119 \u201eokre\u015bla\u0107 b\u0119dzie d\u0105\u017cenie do realizacji w perspektywie do 2026 roku sze\u015bciu g\u0142\u00f3wnych cel\u00f3w: 1. Nowoczesne kszta\u0142cenie atrakcyjne dla student\u00f3w i otoczenia w kraju i za granic\u0105 2. Uczelnia otwarta dla student\u00f3w, ich rozwoju zawodowego i realizacji pasji 3. Wiod\u0105cy uniwersytet badawczy o wysokiej pozycji krajowej i \u015bwiatowej 4. Uczelnia zorientowana na wsp\u00f3\u0142prac\u0119 krajow\u0105 i zagraniczn\u0105, lider innowacyjno\u015bci i transferu wiedzy 5. Atrakcyjne miejsce pracy dla najlepszych naukowc\u00f3w, nauczycieli i pracownik\u00f3w wsparcia 6. Uczelnia sprawnie zarz\u0105dzana, o nowoczesnej, elastycznej strukturze (\u2026)\u201d w pe\u0142ni oddaje g\u0142\u00f3wne cele strategii Wydzia\u0142u Odlewnictwa AGH. W cele strategii wpisuj\u0105 si\u0119 r\u00f3wnie\u017c cele Projektu \u201eInicjatywa Doskona\u0142o\u015bci \u2013 Uczelnia Badawcza\u201d, kt\u00f3rego zadaniem jest poprawa mi\u0119dzynarodowej renomy/rozpoznawalno\u015bci polskich uczelni.\nW niniejszym opracowaniu wskazano najistotniejsze elementy strategii Wydzia\u0142u\u00a0 \u2013 z podzia\u0142em na cele wskazane w Strategii Akademii G\u00f3rniczo-Hutniczej oraz z uwzgl\u0119dnieniem cel\u00f3w Projektu \u201eInicjatywa Doskona\u0142o\u015bci \u2013 Uczelnia Badawcza\u201d.\n\nNowoczesne kszta\u0142cenie atrakcyjne dla student\u00f3w i otoczenia w kraju i za granic\u0105\n\nDostosowanie oferty Wydzia\u0142u do zmieniaj\u0105cego si\u0119 rynku pracy i potrzeb kandydat\u00f3w na studia, obejmuje dzia\u0142ania zmierzaj\u0105ce do optymalizacji program\u00f3w studi\u00f3w na obecnie prowadzonych kierunkach, w celu zapewnienia konkurencyjno\u015bci wzgl\u0119dem innych jednostek.\u00a0 Przygotowanie nowoczesnych program\u00f3w studi\u00f3w stacjonarnych i niestacjonarnych zwi\u0105zanych z kszta\u0142ceniem o profilu odlewniczym, a tak\u017ce studi\u00f3w podyplomowych.\nZebrane do\u015bwiadczenia wskazuj\u0105 na zapotrzebowanie na organizacj\u0119 szkole\u0144 tematycznych dla przemys\u0142u w j\u0119zyku polskim i angielskim. Strategia Wydzia\u0142u przewiduje rozszerzenie oferty dydaktycznej w j\u0119zyku angielskim na pierwszym i drugim stopniu studi\u00f3w niestacjonarnych.\nKolejn\u0105 form\u0105 umi\u0119dzynarodowienia kszta\u0142cenia jest udzia\u0142 Wydzia\u0142u w mi\u0119dzynarodowych projektach dydaktycznych we wsp\u00f3\u0142pracy z uczelniami europejskimi. Wydzia\u0142 zabiega o zatrudnianie profesor\u00f3w uczelni zagranicznych. Zwi\u0119kszenie zaanga\u017cowania specjalist\u00f3w zagranicznych jest \u015bci\u015ble zwi\u0105zane z poszerzaniem oferty kszta\u0142cenia. Dzia\u0142ania te s\u0105 r\u00f3wnie\u017c sp\u00f3jne z polityk\u0105 Uczelni dotycz\u0105c\u0105 jej umi\u0119dzynarodowienia. Po\u0142o\u017cony zostanie du\u017cy nacisk na aktywizacj\u0119 pracownik\u00f3w/student\u00f3w do wyjazd\u00f3w w ramach program\u00f3w mi\u0119dzynarodowych, np. ERASMUS. Planowane jest r\u00f3wnie\u017c rozszerzenie oferty Wydzia\u0142u w Uczelnianej Bazie Przedmiot\u00f3w Obieralnych, szczeg\u00f3lnie w zakresie przedmiot\u00f3w innowacyjnych. Wydzia\u0142 podejmuje dzia\u0142ania promuj\u0105ce kszta\u0142cenie w Szkole Doktorskiej AGH, szczeg\u00f3lnie przez realizacj\u0119 doktorat\u00f3w wdro\u017ceniowych, co jest niezwykle skutecznym \u015brodkiem do budowania trwa\u0142ych relacji z przemys\u0142em. Wydzia\u0142 Odlewnictwa wspiera pracownik\u00f3w w zakresie realizowania szkole\u0144 z nowoczesnych narz\u0119dzi informatycznych stosowanych w przemy\u015ble.\nWsp\u00f3\u0142praca z przemys\u0142em, a tak\u017ce z reprezentuj\u0105cymi go organizacjami pozarz\u0105dowymi, zw\u0142aszcza Stowarzyszeniem Technicznym Odlewnik\u00f3w Polskich i Odlewnicz\u0105 Izb\u0105 Gospodarcz\u0105, jest istotna dla zapewnienia odpowiedniej jako\u015bci procesu kszta\u0142cenia.\nW cele strategii Wydzia\u0142u wpisuj\u0105 si\u0119 r\u00f3wnie\u017c doskonalenie systemu zapewnienia jako\u015bci kszta\u0142cenia i dba\u0142o\u015b\u0107 o poziom kompetencji absolwent\u00f3w, adekwatny do zmieniaj\u0105cych si\u0119 potrzeb przemys\u0142u odlewniczego w kraju i za granic\u0105.\nBudowanie pozytywnego wizerunku wydzia\u0142u i szeroko poj\u0119tego odlewnictwa w\u015br\u00f3d kandydat\u00f3w na studia poprzez nawi\u0105zanie wsp\u00f3\u0142pracy ze szko\u0142ami \u015brednimi w ramach np. \u201eRoku Zerowego\u201d, czy klas patronackich.\n\nWydzia\u0142 Odlewnictwa otwarty dla student\u00f3w, ich rozwoju zawodowego i realizacji pasji\n\nWydzia\u0142\u00a0 przywi\u0105zuje najwy\u017csz\u0105 wag\u0119 do jako\u015bci kszta\u0142cenia student\u00f3w oraz tworzenia najlepszych mo\u017cliwych warunk\u00f3w dla rozwoju ich w\u0142asnej tw\u00f3rczo\u015bci naukowej poprzez m.in. w\u0142\u0105czanie do realizowania bada\u0144 naukowych i dzia\u0142alno\u015bci wdro\u017ceniowej.\nWydzia\u0142 d\u0105\u017cy do intensyfikacji wyjazd\u00f3w studyjnych organizowanych dla student\u00f3w do zak\u0142ad\u00f3w przemys\u0142owych.\nWydzia\u0142 umo\u017cliwia studentom udzia\u0142 m.in. w certyfikowanych szkoleniach zawodowych, wizytach studyjnych u pracodawc\u00f3w oraz programach sta\u017cowych, udzia\u0142 w konferencjach krajowych i zagranicznych. Studenci otrzymuj\u0105 pomoc w organizacji praktyk (krajowych i zagranicznych). Korzystnym wskazaniem jest du\u017ce zainteresowanie przemys\u0142u krajowego i zagranicznego t\u0105 forma wsp\u00f3\u0142pracy.\nWydzia\u0142 wspiera dzia\u0142aj\u0105ce w AGH ko\u0142a naukowe oraz cyklicznie organizuje sesje studenckie w ramach krajowych i mi\u0119dzynarodowych konferencji naukowych. Wsparcie to jest realizowane r\u00f3wnie\u017c poprzez wprowadzenie do program\u00f3w studi\u00f3w mo\u017cliwo\u015bci uzyskania cz\u0119\u015bci punkt\u00f3w ECTS realizacj\u0105 projekt\u00f3w w ko\u0142ach naukowych.\n\nWydzia\u0142 Odlewnictwa o wysokiej pozycji w kraju i za granic\u0105\n\nCelem strategii Wydzia\u0142u jest aktywno\u015b\u0107 w zakresie zdobywania \u015brodk\u00f3w na zakup nowych i modernizacj\u0119 posiadanych zasob\u00f3w infrastrukturalnych i aparaturowych oraz umo\u017cliwienie dost\u0119pu do niej wszystkim pracownikom Wydzia\u0142u. Jednym z g\u0142\u00f3wnych priorytet\u00f3w jest zwi\u0119kszenia liczby grant\u00f3w badawczych realizowanych na wydziale oraz w konsorcjach naukowych z najlepszymi uniwersytetami i jednostkami badawczymi krajowymi i zagranicznymi.\nZwi\u0119kszenie potencja\u0142u badawczego poprzez budow\u0119 Centrum Badawczo-Edukacyjnego In\u017cynierii Materia\u0142owej Wysokotemperaturowego Stanu Ciek\u0142ego w budynku HD-8.\nWsparcie w pozyskiwaniu projekt\u00f3w na Wydziale przez Pe\u0142nomocnika Dziekana ds. Realizacji projekt\u00f3w naukowo-badawczych, do kt\u00f3rego obowi\u0105zk\u00f3w nale\u017cy \u015bcis\u0142a wsp\u00f3\u0142praca z COP AGH oraz pomoc pracownikom Wydzia\u0142u ww. zakresie.\nPromowanie wsp\u00f3\u0142pracy naukowej z innymi jednostkami naukowymi i przemys\u0142owymi, co wzmocni pozycj\u0119 WO AGH w uczelni oraz na arenie krajowej i mi\u0119dzynarodowej.\nWydzia\u0142 wspiera dzia\u0142ania pracownik\u00f3w zwi\u0105zane z ich mi\u0119dzynarodow\u0105 mobilno\u015bci\u0105 naukow\u0105, a tak\u017ce udzia\u0142 w konferencjach mi\u0119dzynarodowych.\nIstotnym elementem promocji Wydzia\u0142u jest wspieranie mi\u0119dzynarodowego czasopisma naukowego Journal of Casting & Materials Engineering, uj\u0119tego na li\u015bcie czasopism punktowanych MEiN.\n\nWydzia\u0142 zorientowany na wsp\u00f3\u0142prac\u0119 krajow\u0105 i zagraniczn\u0105\n\nUnikatowy charakter Wydzia\u0142u Odlewnictwa w skali \u015bwiatowej powoduje jego rozpoznawalno\u015b\u0107 w Polsce i na \u015awiecie. Nieod\u0142\u0105cznym elementem umacniania tej pozycji, obok np. mobilno\u015bci mi\u0119dzynarodowej pracownik\u00f3w, jest organizacja/wsp\u00f3\u0142organizacja mi\u0119dzynarodowych konferencji naukowych. To jeden z element\u00f3w transferu wiedzy, ale tak\u017ce promocji wydzia\u0142u w kraju i na \u015bwiecie. Wydzia\u0142 wspiera pracownik\u00f3w zaanga\u017cowanych w organizowanie/wsp\u00f3\u0142organizowanie mi\u0119dzynarodowych konferencji naukowych.\nIstotnym elementem strategii Wydzia\u0142u jest intensyfikacja wsp\u00f3\u0142pracy z przemys\u0142em i otoczeniem spo\u0142eczno-gospodarczym \u2013 wzmacnianie roli Rady Spo\u0142ecznej Wydzia\u0142u i jej umi\u0119dzynarodowienie.\n\nAtrakcyjne miejsce pracy dla najlepszych naukowc\u00f3w, nauczycieli i pracownik\u00f3w wsparcia\n\nW gestii Wydzia\u0142u \u00a0jest aktywizacja pracownik\u00f3w zmierzaj\u0105ca do podwy\u017cszania ich kompetencji zawodowych, wyra\u017conych posiadanymi stopniami naukowymi.\nCelem strategicznym Wydzia\u0142u jest zwi\u0119kszenie umi\u0119dzynarodowienia kadry naukowo-badawczej poprzez realizacj\u0119 program\u00f3w wymiany mi\u0119dzynarodowej, visiting-professor, a tak\u017ce mi\u0119dzynarodowych projekt\u00f3w. Wydzia\u0142 wspiera pracownik\u00f3w realizuj\u0105cych szkolenia zawodowe i studia podyplomowe. \n\nWydzia\u0142 sprawnie zarz\u0105dzany\n\nPriorytetem strategii Wydzia\u0142u w obszarze organizacyjnym jest racjonalne wykorzystanie i rozw\u00f3j jego zasob\u00f3w infrastrukturalnych i kadrowych oraz aktywne zarz\u0105dzanie w celu zapewnienia sprawnego funkcjonowania Wydzia\u0142u jako cz\u0119\u015bci Uczelni. Celem strategicznym jest \u015bcis\u0142a wsp\u00f3\u0142praca W\u0142adz Wydzia\u0142u z Kierownikami Katedr w zakresie dzia\u0142alno\u015bci organizacyjnej.\nNajwa\u017cniejsze cele Wydzia\u0142u Odlewnictwa AGH w zakresie dzia\u0142alno\u015bci organizacyjnej i zarz\u0105dzania to:\ntransparentno\u015b\u0107 dzia\u0142a\u0144 w\u0142adz Wydzia\u0142u,\nracjonalne wydatkowanie \u015brodk\u00f3w finansowych,\nanaliza potrzeb w zakresie rozwoju nowoczesnej infrastruktury badawczej,\ndbanie o wizerunek Wydzia\u0142u,\nzapewnienie sprawnej wsp\u00f3\u0142pracy wewn\u0105trz Wydzia\u0142u,\nwypracowanie jasnych procedur wewn\u0105trz Wydzia\u0142u,\nwprowadzenie do obs\u0142ugi administracyjnej system\u00f3w informatycznych np. SFINX.\n\nPodsumowanie\n\nOceniaj\u0105c perspektywy sektora gospodarki, na rzecz kt\u00f3rego pracuje Wydzia\u0142 Odlewnictwa, a tak\u017ce aktualny potencja\u0142 tej jednostki, stwierdzi\u0107 mo\u017cna, \u017ce wpisuje si\u0119 ona dobrze w zapisy Krajowej Strategii Inteligentnej Specjalizacji, w kt\u00f3rej du\u017cy nacisk po\u0142o\u017cony zosta\u0142 na zr\u00f3wnowa\u017con\u0105 energetyk\u0119, gospodark\u0119 o obiegu zamkni\u0119tym \u2013 woda, surowce kopalne, odpady, a tak\u017ce na innowacyjne technologie i procesy przemys\u0142owe. Stwarza to szanse uczestnictwa w programach operacyjnych i realizacji misji Wydzia\u0142u Odlewnictwa.\n\nMISJA\n\nWydzia\u0142 Odlewnictwa Akademii G\u00f3rniczo-Hutniczej im. Stanis\u0142awa Staszica w Krakowie jest wydzia\u0142em rozwijaj\u0105cym partnersk\u0105 wsp\u00f3\u0142prac\u0119 z jednostkami naukowo-badawczymi w kraju, Europie i na \u015bwiecie. Stanowi r\u00f3wnie\u017c centrum wiedzy dla przemys\u0142u odlewniczego. Zgodnie ze \u015bwiatowymi trendami rozwoju oraz strategi\u0105 rozwoju Uczelni przyczynia si\u0119 do dobrobytu og\u00f3\u0142u poprzez rozwijanie bada\u0144 i kszta\u0142cenie , zapewniaj\u0105c tworzenie innowacji technologicznych i spo\u0142ecznych, s\u0142u\u017c\u0105cych rozwi\u0105zywaniu najwa\u017cniejszych problem\u00f3w wsp\u00f3\u0142czesno\u015bci. Wydzia\u0142 \u00a0posiada wiod\u0105c\u0105 pozycj\u0119 w sektorze odlewnictwa, co skutkowa\u0107 b\u0119dzie modernizacj\u0105 tego przemys\u0142u, budowaniem nowoczesnego systemu doskonalenia zawodowego i kszta\u0142cenia ustawicznego, a tak\u017ce wsp\u00f3\u0142prac\u0105 uczelni, plac\u00f3wek badawczo \u2013 wdro\u017ceniowych i innych podmiot\u00f3w na rzecz tworzenia nowoczesnego zawodu odlewnika.\n/Tekst jednolity pozytywnie zaopiniowany przez Kolegium Wydzia\u0142u Odlewnictwa w dniu 27.03.2023/", "metadata": {"url": "https://odlewnictwo.agh.edu.pl/wydzial/historia-i-strategia/", "title": "Historia i Strategia - Wydzia\u0142 Odlewnictwa", "depth": 3, "duplicate": false, "content_hash": "114c19bf7812b8643bc1344536286e19", "word_count": 1427, "headings": [{"level": 3, "text": "Wydzia\u0142"}, {"level": 1, "text": "Historia i Strategia"}, {"level": 2, "text": "Strategia Wydzia\u0142u Odlewnictwa"}, {"level": 2, "text": "Nowoczesne kszta\u0142cenie atrakcyjne dla student\u00f3w i otoczenia w kraju i za granic\u0105"}, {"level": 2, "text": "Wydzia\u0142 Odlewnictwa otwarty dla student\u00f3w, ich rozwoju zawodowego i realizacji pasji"}, {"level": 2, "text": "Wydzia\u0142 Odlewnictwa o wysokiej pozycji w kraju i za granic\u0105"}, {"level": 2, "text": "Wydzia\u0142 zorientowany na wsp\u00f3\u0142prac\u0119 krajow\u0105 i zagraniczn\u0105"}, {"level": 2, "text": "Atrakcyjne miejsce pracy dla najlepszych naukowc\u00f3w, nauczycieli i pracownik\u00f3w wsparcia"}, {"level": 2, "text": "Wydzia\u0142 sprawnie zarz\u0105dzany"}, {"level": 2, "text": "Podsumowanie"}, {"level": 2, "text": "MISJA"}]}}