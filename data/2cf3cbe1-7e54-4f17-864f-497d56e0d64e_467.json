{"content": "# Poznaj nas \u2013 Wydzia\u0142 In\u017cynierii L\u0105dowej i Gospodarki Zasobami\n\nURL: https://wilgz.agh.edu.pl/wydzial/o-wydziale/poznaj-nas/\nCrawled: 2025-03-19 21:27:00\n\nHomepage\n \u00a0/\u00a0 \nWydzia\u0142\n \u00a0/\u00a0 \nO wydziale\n \u00a0/\u00a0 \nPoznaj nas\n Poznaj nas\n\nW\u00a0dniu 20 pa\u017adziernika 1919 roku, na\u00a0uroczystym posiedzeniu w\u00a0Auli Collegium Novum Uniwersytetu Jagiello\u0144skiego, Naczelnik Pa\u0144stwa J\u00f3zef Pi\u0142sudski zadeklarowa\u0142: \u201eNiniejszym og\u0142aszam Akademi\u0119 G\u00f3rnicz\u0105 w\u00a0Krakowie za\u00a0otwart\u0105\u201d. Potwierdzi\u0142 to\u00a0podpisuj\u0105c si\u0119 orlim pi\u00f3rem na\u00a0pergaminowej karcie pami\u0105tkowej Ksi\u0119gi Kr\u00f3lewskiej.\nTak\u00a0rozpocz\u0119\u0142a si\u0119 historia Akademii G\u00f3rniczej i\u00a0Wydzia\u0142u G\u00f3rniczego. Na\u00a0pierwszy rok akademicki 1919/1920, na\u00a0jedyny dzia\u0142aj\u0105cy Wydzia\u0142 G\u00f3rniczy przyj\u0119to 80 student\u00f3w. A\u017c\u00a0do\u00a0roku 1990 Wydzia\u0142 G\u00f3rniczy prowadzi\u0142 rekrutacj\u0119 tylko\u00a0na\u00a0jeden kierunek studi\u00f3w \u2013 G\u00f3rnictwo i\u00a0Geologia (obecnie to\u00a0\nIn\u017cynieria G\u00f3rnicza\n). Pocz\u0105tek lat 90-tych XX wieku to\u00a0czas otwierania nowych kierunk\u00f3w kszta\u0142cenia: Zarz\u0105dzanie i\u00a0Marketing (1991, obecnie to\u00a0\nIn\u017cynieria i\u00a0Zarz\u0105dzanie Procesami Przemys\u0142owymi\n), \nBudownictwo\n (1994), In\u017cynieria \u015arodowiska (1995, obecnie \nIn\u017cynieria Kszta\u0142towania \u015arodowiska\n).\nOd\u00a0roku 2019 ofert\u0119 kszta\u0142cenia wydzia\u0142u powi\u0119ksza kolejny kierunek \nRewitalizacja Teren\u00f3w Zdegradowanych\n.\nW\u00a02002 roku wydzia\u0142 zmieni\u0142 nazw\u0119 na\u00a0Wydzia\u0142 G\u00f3rnictwa i\u00a0Geoin\u017cynierii. W\u00a0latach 1919-2021 (wyj\u0105wszy okres II\u00a0Wojny \u015awiatowej 1939-1945) Wydzia\u0142em zarz\u0105dza\u0142o 28 Dziekan\u00f3w, kt\u00f3rzy\u00a0odbyli 36 kadencji. Pi\u0119ciu Dziekan\u00f3w Wydzia\u0142u zosta\u0142o p\u00f3\u017aniej Rektorami AGH. Byli to\u00a0profesorowie Antoni Hoborski, Walery Goetel, Witold Budryk, Henryk Filcek i\u00a0Antoni Tajdu\u015b.\nW\u00a0ci\u0105gu swojej ponad stuletniej historii Wydzia\u0142 nieprzerwanie jest jednym z\u00a0najwa\u017cniejszych o\u015brodk\u00f3w badawczych w\u00a0kraju i\u00a0na\u00a0\u015bwiecie. Ma\u00a0to\u00a0swoje prze\u0142o\u017cenie na\u00a0uzyskanie pozycji lidera w\u00a0dziedzinie bada\u0144 oraz\u00a0innowacyjnych rozwi\u0105za\u0144. Efektem tego jest wykszta\u0142cenie pond 23 tysi\u0105ce wysoko wyspecjalizowanymi absolwent\u00f3w, kt\u00f3rzy\u00a0znajduj\u0105 zatrudnienie w\u00a0r\u00f3\u017cnych bran\u017cach polskiego i\u00a0\u015bwiatowego przemys\u0142u. \u0141\u0105czy\u0142o ich zawsze bardzo wiele, za\u015b jedno wyr\u00f3\u017cnia\u0142o spo\u015br\u00f3d wszystkich \u2013 byli in\u017cynierami, kt\u00f3rzy\u00a0uko\u0144czyli najstarszy Wydzia\u0142 na\u00a0AGH.\nW\u00a02021 roku Wydzia\u0142 zmieni\u0142 swoj\u0105 nazw\u0119 na\u00a0\nWydzia\u0142 In\u017cynierii L\u0105dowej i\u00a0Gospodarki Zasobami\n, co\u00a0dobrze odzwierciedla zar\u00f3wno struktur\u0119 prowadzonej dydaktyki jak i\u00a0kierunki realizowanych bada\u0144.", "metadata": {"url": "https://wilgz.agh.edu.pl/wydzial/o-wydziale/poznaj-nas/", "title": "Poznaj nas \u2013 Wydzia\u0142 In\u017cynierii L\u0105dowej i Gospodarki Zasobami", "depth": 3, "duplicate": false, "content_hash": "fc68485ac94362fd9f710e0530e64d30", "word_count": 289, "headings": [{"level": 1, "text": "Poznaj nas"}]}}