{"content": "# Prof. Ryszard Tadeusiewicz Profesorem Honorowym AGH-- Serwis Akademii G\u00f3rniczo-Hutniczej \n\nURL: https://www.agh.edu.pl/aktualnosci/detail/prof-ryszard-tadeusiewicz-profesorem-honorowym-agh\nCrawled: 2025-03-19 21:58:40\n\nfot. P. Oleksik \n\n Prof. Ryszard Tadeusiewicz Profesorem Honorowym AGH \n\n 05/07/2024 \n\n Wybitny inter- i multidyscyplinarny naukowiec prof. Ryszard Tadeusiewicz zosta\u0142 wyr\u00f3\u017cniony tytu\u0142em Profesora Honorowego AGH. Uroczysto\u015b\u0107 odby\u0142a si\u0119 5 lipca 2024 r. \n\nTytu\u0142 zosta\u0142 przyznany w uznaniu za dzia\u0142ania na rzecz rozwoju biocybernetyki i in\u017cynierii biomedycznej oraz informatyki medycznej i sztucznej inteligencji w zakresie bada\u0144 naukowych i kszta\u0142cenia kadry, oraz za aktywno\u015b\u0107 i konsekwencj\u0119 w promowaniu holistycznego kszta\u0142cenia in\u017cynier\u00f3w w AGH.\u00a0\n\n\u2013 \nDzisiaj, nadaj\u0105c profesorowi Ryszardowi Tadeusiewiczowi tytu\u0142 Profesora Honorowego AGH, wyra\u017camy nasz szacunek i g\u0142\u0119bok\u0105 wdzi\u0119czno\u015b\u0107 za jego niezwyk\u0142e osi\u0105gni\u0119cia, zaanga\u017cowanie i pasj\u0119, kt\u00f3re przez dekady wzbogaca\u0142y nasz\u0105 uczelni\u0119 i ca\u0142\u0105 spo\u0142eczno\u015b\u0107 naukow\u0105. Jego praca i oddanie s\u0105 nie tylko inspiracj\u0105, ale tak\u017ce wzorem do na\u015bladowania dla wszystkich, kt\u00f3rzy pragn\u0105 po\u015bwi\u0119ci\u0107 swoje \u017cycie nauce i edukacji\n \u2013 powiedzia\u0142 Rektor AGH prof. Jerzy Lis. \u2013 \n(\u2026) Pa\u0144ska praca pozostawi\u0142a niezatarte \u015blady w historii naszej uczelni i sercach wielu ludzi. Serdecznie gratuluj\u0119 bogatej kariery naukowej i organizacyjnej. Przez lata podnosi\u0142 Pan i nadal podnosi presti\u017c Akademii G\u00f3rniczo-Hutniczej. Zawsze wspiera Pan m\u0142odych naukowc\u00f3w, wskazuj\u0105c im w\u0142a\u015bciw\u0105 drog\u0119 i przekazuj\u0105c cz\u0119\u015b\u0107 swojego bogatego do\u015bwiadczenia. W tym szczeg\u00f3lnym dniu pragniemy wyrazi\u0107 wdzi\u0119czno\u015b\u0107 za w\u0142o\u017cony trud i po\u015bwi\u0119cenie \u2013 podkre\u015bli\u0142 Rektor AGH.\n\nDziekan Wydzia\u0142u Elektrotechniki, Automatyki, Informatyki i In\u017cynierii Biomedycznej dr hab. in\u017c. Ryszard Sroka, prof. AGH, kt\u00f3ry przedstawia\u0142 \u017cyciorys Profesora oraz uzasadnienie do wniosku Kolegium Wydzia\u0142u o nadanie tytu\u0142u, powiedzia\u0142:\n\n\u2013 \nZgodnie z ksi\u0119g\u0105 tradycji AGH tytu\u0142 profesora honorowego jest najwy\u017csz\u0105 godno\u015bci\u0105, jak\u0105 uczelnia mo\u017ce nada\u0107 swojemu pracownikowi, w dow\u00f3d uznania jego wybitnych zas\u0142ug w zakresie dzia\u0142alno\u015bci naukowej, dydaktycznej, organizacyjnej i spo\u0142ecznej. Nie musz\u0119 nikogo przekonywa\u0107, \u017ce we wszystkich tych obszarach osi\u0105gni\u0119cia profesora Ryszarda Tadeusiewicza s\u0105 wyr\u00f3\u017cniaj\u0105ce. Uroczysto\u015b\u0107 zwi\u0105zana z nadaniem tej godno\u015bci jest zawsze wielkim \u015bwi\u0119tem dla uczelni i wydzia\u0142u wnioskuj\u0105cego o ten tytu\u0142.\n\nLaudacj\u0119 promotorsk\u0105 wyg\u0142osi\u0142 prof. dr hab. in\u017c. Piotr Augustyniak z Wydzia\u0142u Elektrotechniki, Automatyki, Informatyki i In\u017cynierii Biomedycznej, wychowanek Profesora. We wzruszaj\u0105cej przemowie nie zabrak\u0142o osobistych odniesie\u0144 i wspomnie\u0144.\n\n\u2013 \n(\u2026) skorzystam z przywileju bardziej osobistej, d\u0142ugoletniej relacji i przedstawi\u0119 Szanownego Kandydata subiektywnie. (\u2026) C\u00f3\u017c bardziej zaszczytnego mo\u017ce spotka\u0107 naukowca ni\u017c wyg\u0142aszanie laudacji dla swojego mistrza, mentora, promotora i mecenasa? Wszystkie te role pe\u0142ni profesor Ryszard Tadeusiewicz wzgl\u0119dem mnie od 35 lat. Zmieniaj\u0105 si\u0119 daty w kalendarzu, okoliczno\u015bci i nazwy pe\u0142nionych funkcji, a ta relacja pozostaje niezmienna.\n\nPo ceremonii wr\u0119czenia pami\u0105tkowego dyplomu oraz insygni\u00f3w prof. Ryszard Tadeusiewicz wyg\u0142osi\u0142 wyk\u0142ad pt. Jak zaczyna\u0142a si\u0119 na AGH In\u017cynieria Biomedyczna.\n\nPo wyk\u0142adzie mistrzowskim g\u0142os zabra\u0142 obecny na uroczysto\u015bci prof. Marek Gzik, sekretarz stanu w Ministerstwie Nauki i Szkolnictwa Wy\u017cszego, kt\u00f3ry wyrazi\u0142 wdzi\u0119czno\u015b\u0107 za dzia\u0142alno\u015b\u0107 naukow\u0105 prof. Tadeusiewicza, jego ogromny wk\u0142ad w rozw\u00f3j in\u017cynierii biomedycznej oraz pogratulowa\u0142 profesorowi dotychczasowych osi\u0105gni\u0119\u0107. Wyrazi\u0142 tak\u017ce nadziej\u0119, \u017ce prof. Ryszard Tadeusiewicz b\u0119dzie nadal wspiera\u0142 polsk\u0105 nauk\u0119 i dalej s\u0142u\u017cy\u0142 krajowi. Przekaza\u0142 tak\u017ce list od ministra Dariusza Wieczorka.\n\nPowr\u00f3t", "metadata": {"url": "https://www.agh.edu.pl/aktualnosci/detail/prof-ryszard-tadeusiewicz-profesorem-honorowym-agh", "title": "Prof. Ryszard Tadeusiewicz Profesorem Honorowym AGH-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "b2eaf25cc548eb0e59186cfdfe4cc4ac", "word_count": 459, "headings": [{"level": 1, "text": "Prof. Ryszard Tadeusiewicz Profesorem Honorowym AGH"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}