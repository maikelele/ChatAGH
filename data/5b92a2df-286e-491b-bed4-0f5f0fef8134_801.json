{"content": "# Matematyka na pi\u0105tk\u0119-- WMS AGH \n\nURL: https://www.wms.agh.edu.pl/detail/matematyka-na-piatke\nCrawled: 2025-03-19 21:36:58\n\nMatematyka na pi\u0105tk\u0119 \n\n 27-06-2024 \n\n 26 czerwca br. zosta\u0142 opublikowany jubileuszowy 25. Ranking Szk\u00f3\u0142 Wy\u017cszych i Ranking Kierunk\u00f3w Studi\u00f3w Perspektywy 2024. Prowadzony przez Wydzia\u0142 Matematyki Stosowanej kierunek matematyka zosta\u0142 sklasyfikowany na 5. miejscu. \n\nW klasyfikacji wszystkich uczelni wy\u017cszych Akademia G\u00f3rniczo-Hutnicza w Krakowie zajmuje 4. miejsce (81,3 pkt). Na podium tegorocznego rankingu znalaz\u0142 si\u0119 Uniwersytet Warszawski 1. miejsce, Uniwersytet Jagiello\u0144ski w Krakowie 2. miejsce, Politechnika Warszawska 3. miejsce. Ranking Uczelni Akademickich uwzgl\u0119dnia 31 wska\u017anik\u00f3w zgrupowanych w siedem kryteri\u00f3w: presti\u017c, absolwenci na rynku pracy, potencja\u0142 naukowy, innowacyjno\u015b\u0107, efektywno\u015b\u0107 naukowa, warunki kszta\u0142cenia i umi\u0119dzynarodowienie.\n Kierunek matematyka prowadzony na WMS zosta\u0142 sklasyfikowany na wysokim pi\u0105tym miejscu. Kierunek uzyska\u0142 3 punkty wi\u0119cej ni\u017c ubieg\u0142orocznym rankingu, lecz zosta\u0142 wyprzedzony przez te, prowadzone na Uniwersytecie Jagiello\u0144skim i Politechnice Wroc\u0142awskiej. Triumfatorem tegorocznego zestawienia ponownie zosta\u0142 Uniwersytet Warszawski. Po publikacji rankingu g\u0142os zabra\u0142 dziekan WMS dr hab. Jerzy Stochel, prof. AGH, m\u00f3wi\u0105c:\n Tegoroczne rozstrzygni\u0119cia przyjmuj\u0119 z ambiwalentnymi uczuciami. Z jednej strony uda\u0142o nam si\u0119 poprawi\u0107 zesz\u0142oroczny wynik punktowy, ale stracili\u015bmy dwa miejsca. Uniwersytet Jagiello\u0144ski i Politechnika Wroc\u0142awska, kt\u00f3re nas nieznacznie wyprzedzi\u0142y, uzyska\u0142y jeszcze lepszy wynik. Gratuluj\u0119, to dla nas motywacja do dalszej wyt\u0119\u017conej pracy.\n Matematyka prowadzona w AGH zaj\u0119\u0142a 1. miejsce w kategoriach: potencja\u0142 naukowy, publikacje oraz 3. miejsce w kategorii wynagrodzenia absolwent\u00f3w. \nCiesz\u0119 si\u0119, \u017ce s\u0105 \u2013 wa\u017cne dla nas \u2013 kategorie, w kt\u00f3rych znajdujemy si\u0119 na czo\u0142owych miejscach. Dum\u0105 napawa przede wszystkim pierwsze miejsce w klasyfikacji publikacji kolejny raz z rz\u0119du\n\u00a0 \u2013 komentowa\u0142 prof. Stochel.\n Ranking Kierunk\u00f3w Studi\u00f3w to uporz\u0105dkowana informacja o najpopularniejszych kierunkach studi\u00f3w prowadzonych w polskich uczelniach akademickich. W rankingu 2024 \u201ePerspektywy\u201d oceni\u0142y 74 grupy kierunki studi\u00f3w w 9 dziedzinach obejmuj\u0105cych nauki: humanistyczne, spo\u0142eczne, ekonomiczne, \u015bcis\u0142e, przyrodnicze, techniczne, medyczne i o zdrowiu, a tak\u017ce rolnicze, le\u015bne i weterynaryjne\n.\n\nPe\u0142na metodologia dost\u0119pna jest na stronie Rankingu Szk\u00f3\u0142 Wy\u017cszych Perspektywy 2024: \nwww.perspektywy.pl\n\nRanking kierunek matematyka\n\nRanking Uczelni Akademickich\n\nPowr\u00f3t", "metadata": {"url": "https://www.wms.agh.edu.pl/detail/matematyka-na-piatke", "title": "Matematyka na pi\u0105tk\u0119-- WMS AGH ", "depth": 3, "duplicate": false, "content_hash": "c1aaf61043f28a5fa2af6c86f4dc1f82", "word_count": 302, "headings": [{"level": 1, "text": "Matematyka na pi\u0105tk\u0119"}, {"level": 2, "text": "Stopka"}]}}