{"content": "# \n            Zwyci\u0119zcy Festiwalu Innowacji Studenckich IT is ME\n            | Wydzia\u0142 Informatyki AGH\n        \n\nURL: https://www.informatyka.agh.edu.pl/pl/blog/zwyciezcy-festiwalu-innowacji-studenckich-it-is-me/\nCrawled: 2025-03-19 21:37:55\n\nTegoroczna edycja Festiwalu Innowacji Studenckich IT is ME za nami! Fina\u0142 konkursu odby\u0142 si\u0119 12 marca na Wydziale Informatyki AGH.\n\nCelem Festiwalu Innowacji Studenckich IT is ME jest promocja innowacyjnych projekt\u00f3w studenckich w r\u00f3\u017cnej fazie rozwoju i wdro\u017cenia, opracowanych przez student\u00f3w AGH, kt\u00f3re to projekty wykorzystuj\u0105 metody IT.\n\nDo fina\u0142u zakwalifikowa\u0142o si\u0119 10 dru\u017cyn. Jury wybra\u0142o spo\u015br\u00f3d nich trzy najlepsze projekty, kt\u00f3re otrzyma\u0142y r\u00f3wne nagrody w wysoko\u015bci 5000 z\u0142. Ka\u017cda z dru\u017cyn przedstawi\u0142a sw\u00f3j projekt w formie kr\u00f3tkiej prezentacji, a nast\u0119pnie odpowiada\u0142a na pytania jury. Cz\u0119\u015b\u0107 projekt\u00f3w wzbudzi\u0142a spore emocje i dyskusje- rozmawiano nie tylko nad warto\u015bciami naukowymi, ale tak\u017ce nad mo\u017cliwo\u015bci\u0105 komercjalizacji, \"sprzedania\" projektu i wprowadzenia go na rynek. Jury wskazywa\u0142o r\u00f3wnie\u017c konkretne podmioty, wydarzenia i firmy, kt\u00f3rym mo\u017cna by by\u0142o takie rozwi\u0105zanie zaprezentowa\u0107.\n\nJury w sk\u0142adzie:\n dr Anna Kotli\u0144ska (Wydzia\u0142 o Nauk o Zdrowiu UJ CM), mgr Marta Gorczowska (Dzia\u0142 Przedsi\u0119biorczo\u015bci Akademickiej AGH), prof. Marek Karkula (Wydzia\u0142 Zarz\u0105dzania AGH, Katedra Informatyki Biznesowej i In\u017cynierii Zarz\u0105dzania), mgr Joanna \u015awierad-Soli\u0144ska (Wydzia\u0142\u00a0 Informatyki AGH), dr Joanna Augustyn-Nadzieja (Pe\u0142nomocnik Rektora ds. K\u00f3\u0142 Naukowych AGH), dr Tomasz Drwi\u0119ga (Prodziekan Wydzia\u0142u ds. Studenckich i Kszta\u0142cenia Wydzia\u0142 Matematyki Stosowanej AGH), prof. Aleksander Byrski (Fundacja TRY IT / Wydzia\u0142 Informatyki AGH).\n\nZwyci\u0119skie projekty:\n\nAutonomiczna \u0142\u00f3d\u017a badawcza \"Barka\"\n\u00a0(AGH Solar Boat) - projekt, kt\u00f3ry ju\u017c zdoby\u0142 szerokie uznanie w \u015brodowisku naukowym. \"Barka\" jest autonomiczn\u0105 jednostk\u0105 badawcz\u0105, kt\u00f3ra mo\u017ce by\u0107 wykorzystywana w r\u00f3\u017cnych \u015brodowiskach wodnych do cel\u00f3w badawczych i monitorowania \u015brodowiska naturalnego. Dzi\u0119ki specjalnym czujnikom, \u0142\u00f3d\u017a mo\u017ce bada\u0107 jako\u015b\u0107, temperatur\u0119, ph, st\u0119\u017cenie, czy poziom wody, dzi\u0119ki czemu mo\u017cliwe jest wczesne wykrycie zanieczyszcze\u0144 albo tendencyjnej zmiany poziomu cieczy w zbiorniku. Do barki mo\u017cna montowa\u0107 sonary, dlatego mo\u017cna j\u0105 zmodyfikowa\u0107, aby bada\u0142o teren pod wod\u0105, np. w celu wykrycia ruchu, co mo\u017cna wykorzysta\u0107 przy poszukiwaniach lub badaniu, czy w najbli\u017cszej okolicy nie pojawi\u0142y si\u0119 na przyk\u0142ad\u2026 rekiny. \u00a0\n\nAutorzy projektu:\n Przemys\u0142aw Domaga\u0142a, Wydzia\u0142: Elektrotechniki, Automatyki, Informatyki i In\u017cynierii Biomedycznej, Kierunek: Informatyka i Systemy Inteligentne; Micha\u0142 Dydek, Wydzia\u0142: Informatyki, Kierunek: Informatyka; Miko\u0142aj S\u0142owikowski, Wydzia\u0142: Fizyki i Informatyki Stosowanej, Kierunek: Informatyka Stosowana; Anastasiia Vudvud, Wydzia\u0142: Elektrotechniki, Automatyki, Informatyki i In\u017cynierii Biomedycznej, Kierunek: Computer Science; Krzysztof Furtak, Wydzia\u0142: Elektrotechniki Automatyki, Informatyki i In\u017cynierii Biomedycznej, Kierunek: Automatyka i Robotyka; Micha\u0142 Suchta, Wydzia\u0142: Elektrotechniki, Automatyki, Informatyki i In\u017cynierii Biomedycznej, Kierunek: Automatyka i Robotyka, specjalizacja Komputerowe Systemy Sterowania; Damian Brzana, Wydzia\u0142: Elektrotechniki, Automatyki, Informatyki i In\u017cynierii Biomedycznej, Kierunek: Automatyka i Robotyka; Kamil Zaj\u0105c, Wydzia\u0142: In\u017cynierii Mechanicznej i Robotyki, Kierunek: Automatyka Przemys\u0142owa i Robotyka; Julia Czeka\u0144ska, Wydzia\u0142: Elektrotechniki, Automatyki, Informatyki i In\u017cynierii Biomedycznej, Kierunek: Computer Science; Jakub \u015awierczy\u0144ski, Wydzia\u0142: In\u017cynierii Metali i Informatyki Przemys\u0142owej, Kierunek: Informatyka Techniczna.\n\nProjekt GraviTE\n\u00a0(AGH Space Systems) - to innowacyjny projekt badawczy, kt\u00f3rego celem jest analiza utraty masy kostnej w warunkach mikrograwitacji oraz opracowanie niskokosztowego bioreaktora zdolnego do autonomicznej hodowli kom\u00f3rkowej. System ten umo\u017cliwia wymian\u0119 medium hodowlanego oraz utrzymanie optymalnych warunk\u00f3w temperaturowych. Projekt ma sprawdzi\u0107, jak d\u0142ugotrwa\u0142e przebywanie w przestrzeni kosmicznej wp\u0142ywa na ko\u015bci astronaut\u00f3w. Jego wyniki (opr\u00f3cz samej wiedzy o zdrowiu astronaut\u00f3w) mog\u0105 zosta\u0107 wykorzystane do bardziej przyziemnych dzia\u0142a\u0144 - leczeniu osteoporozy i innych chor\u00f3b uk\u0142adu kostnego, przyczyniaj\u0105c si\u0119 do rozwoju biotechnologii oraz in\u017cynierii biomedycznej.\n\nAutorzy projektu:\n Kacper Nowakowski (WEAIiIB, Automatyka i Robotyka), Przemys\u0142aw Kaczorowski\u00a0(WEAIiIB, Automatyka i Robotyka), Justyna Ko\u015bcielniak (WIMiR, In\u017cynieria Mechatroniczna), Magdalena Kr\u00f3l (WFiIS, Fizyka Medyczna), \u00a0Jaros\u0142aw Przerywacz (WIEiT, Elektronika i Telekomunikacja), Kamil Puchalski (WEAIiIB, Automatyka i Robotyka), Barbara Szaflarska (WIMiC, Ceramika), Piotr S\u0142onka (WIEiT, Elektronika i Telekomunikacja), Robert Zubek (WIEiT, Elektronika), Jan Chyczy\u0144ski (WI, Informatyka), Patryk Konieczny (WEAIiIB, Automatyka i Robotyka), Jan Hahn (WIEiT, Elektronika).\n\nCityTransit \n- \u00a0system wspomagaj\u0105cy pasa\u017cer\u00f3w w dynamicznej sieci transportu publicznego. Narz\u0119dzie umo\u017cliwia pasa\u017cerom komunikacji miejskiej \u015bledzenie rzeczywistych op\u00f3\u017anie\u0144 autobus\u00f3w i tramwaj\u00f3w, wykorzystuj\u0105c algorytmy sztucznej inteligencji do przewidywania czasu przejazdu. Aplikacja skierowana jest do mieszka\u0144c\u00f3w miast, kt\u00f3rzy chc\u0105 sprawnie planowa\u0107 podr\u00f3\u017ce. Powsta\u0142a z my\u015bl\u0105 o poprawie dost\u0119pno\u015bci informacji transportowych, szczeg\u00f3lnie w miejscowo\u015bciach, gdzie dotychczas brakowa\u0142o zaawansowanych system\u00f3w monitorowania przejazd\u00f3w. System analizuje dane historyczne i aktualn\u0105 sytuacj\u0119 drogow\u0105, uwzgl\u0119dniaj\u0105c korki i inne utrudnienia, by zapewni\u0107 jak najdok\u0142adniejsze prognozy. Aplikacja z sukcesem ju\u017c dzia\u0142a w Nowym S\u0105czu, jej autorzy obecnie prowadz\u0105 rozmowy z miastem Krak\u00f3w.\n\nAutorzy projektu: \nDawid Liberda\u00a0- Wydzia\u0142\u00a0Informatyki AGH, Informatyka; Marcin Kozub\u00a0- Wydzia\u0142\u00a0Informatyki AGH, Informatyka.\n\nSerdecznie dzi\u0119kujemy sponsorom wydarzenia: MOATABLE POLAND, Brown Brothers Harriman, VISA, UBS, Revolut, Sabre Polska, Splunk, AVSystem.\n\nOrganizatorzy konkursu: Rada K\u00f3\u0142 Naukowych we wsp\u00f3\u0142pracy z\u00a0Pe\u0142nomocnikami Rektora ds. K\u00f3\u0142 Naukowych AGH, Centrum Spraw Studenckich AGH, Wydzia\u0142 Informatyki oraz Fundacja Try IT.\n\nGaleria zdj\u0119\u0107 z wydarzenia:\n\nhttps://www.facebook.com/photo?fbid=1218608653605171&set=pcb.1218609920271711\n\n                            6\u00a0dni, 8\u00a0godzin temu", "metadata": {}}