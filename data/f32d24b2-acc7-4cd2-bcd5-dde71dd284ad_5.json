{"content": "# O Wydziale Energetyki i Paliw - Wydzia\u0142 Energetyki i Paliw | AGH Krak\u00f3w\n\nURL: https://weip.agh.edu.pl/o-wydziale/\nCrawled: 2025-03-19 21:35:29\n\nW roku 2024 Wydzia\u0142 Energetyki i Paliw Akademii G\u00f3rniczo-Hutniczej w Krakowie obchodzi jubileusz \n50-lecia powstania\n. Obecnie wydzia\u0142 ma absolutnie unikatowy charakter. Po\u00a0pierwsze, spotkali si\u0119 tu in\u017cynierowie chemiczni, in\u017cynierowie \u015brodowiska, chemicy i\u00a0in\u017cynierowie energetycy, co daje ogromne mo\u017cliwo\u015bci dzielenia si\u0119 do\u015bwiadczeniem i\u00a0wiedz\u0105 w przenikaj\u0105cych si\u0119 dyscyplinach naukowych oraz prowadzenia wsp\u00f3lnych, interdyscyplinarnych bada\u0144. Wydzia\u0142 dysponuje te\u017c bardzo dobr\u0105 i r\u00f3\u017cnorodn\u0105 aparatur\u0105 badawcz\u0105, co pozwala na planowanie bada\u0144 zakrojonych na szerok\u0105 skal\u0119 i bardzo r\u00f3\u017cnorodnych. Atutem Wydzia\u0142u jest tak\u017ce \nwieloletnia wsp\u00f3\u0142praca mi\u0119dzynarodowa\n z\u00a0o\u015brodkami z ca\u0142ego \u015bwiata. To na tym wydziale podpisano najwi\u0119ksz\u0105 liczb\u0119 um\u00f3w bilateralnych na podw\u00f3jne doktoraty, a tak\u017ce na studia magisterskie z podw\u00f3jnym dyplomem.\n\nMo\u017cemy szczyci\u0107 si\u0119 bardzo dobr\u0105 kadr\u0105 naukow\u0105. Co roku pracownicy wydzia\u0142u zajmuj\u0105 wysokie pozycje w \nrankingu 2% najlepiej cytowanych naukowc\u00f3w\n. Ponad dwudziestu naukowc\u00f3w z wydzia\u0142u plasuje si\u0119 na czo\u0142owych miejscach w 10% najlepiej publikuj\u0105cych pracownik\u00f3w AGH i jest nagradzanych nagrod\u0105 Magnificencji Rektora AGH za osi\u0105gni\u0119cia naukowe. Na wydziale realizowanych jest wiele europejskich grant\u00f3w naukowych i\u00a0dydaktycznych, co daje bardzo dobre podstawy dla wsp\u00f3\u0142pracy z otoczeniem spo\u0142eczno-gospodarczym. Realizujemy badania dla przemys\u0142u w zakresie ekspertyz i opinii. Wsp\u00f3lnie z przemys\u0142em realizujemy granty naukowe i wdro\u017ceniowe oraz du\u017ce projekty strategiczne wspierane przez instytucje pa\u0144stwowe\n\nWydzia\u0142 prowadzi badania i kszta\u0142cenie w dw\u00f3ch dyscyplinach energetyce i in\u017cynierii \u015brodowiska oraz in\u017cynierii chemicznej. Prowadzimy studia na kierunku \nTechnologia Chemiczna\n i \nNowoczesne Technologie Paliwowe\n oraz na kierunku \nEnergetyka\n i\u00a0\nEnergetyka Odnawialna i Zarz\u0105dzanie Energi\u0105\n. W obszarze kszta\u0142cenia energetyk\u00f3w stawiamy du\u017cy nacisk na zagadnienia zwi\u0105zane z energetyk\u0119 rozproszon\u0105, niekonwencjonalnymi \u017ar\u00f3d\u0142ami energii i magazynowaniem energii. W ostatnich latach jako jedni z pierwszych otworzyli\u015bmy kierunek na II stopniu o nazwie \nEnergetyka Wodorowa\n, gdzie studenci mog\u0105 pozna\u0107 technologie wodorowe w szerokim zakresie, w tym powi\u0105zane z wykorzystaniem wodoru systemy ogniw paliwowych. Ten obszar jest tak\u017ce bardzo intensywnie eksplorowany w badaniach naukowych prowadzonych na WEiP. Kolejny kierunek studi\u00f3w II stopnia otworzony na bazie istniej\u0105cej od wielu lat \u015bcie\u017cki dyplomowania to \nEnergetyka J\u0105drowa\n. To nowocze\u015bnie zaprojektowany kierunek studi\u00f3w II stopnia pozwalaj\u0105cy studentom na zdobycie wiedzy nie tylko na uczelni, ale tak\u017ce na licznych sta\u017cach krajowych i zagranicznych. Na szczeg\u00f3lne podkre\u015blenie zas\u0142uguje fakt, \u017ce na WEiP mo\u017cna uzyska\u0107 tak\u017ce podw\u00f3jny dyplom AGH oraz renomowanej japo\u0144skiej uczelni \nSIT \u2013 Shibaura Institute of Technology\n w Tokio na kierunku o nazwie \nEnergy and Environmental Engineering\n. Kierunek utworzony zosta\u0142 w wyniku wieloletniej wsp\u00f3\u0142pracy mi\u0119dzy AGH a SIT koordynowanej przez prof. dr. hab. Janusza Szmyda. Pierwsi absolwenci otrzymali w tym roku dyplomy drugiego stopnia podczas ceremonii w Tokio oraz w Krakowie 8 maja 2024 podczas obchod\u00f3w jubileuszu dwudziestolecia wsp\u00f3\u0142pracy AGH \u2013 SIT. Na kierunku \nEnergetyka\n studenci mog\u0105 tak\u017ce wybra\u0107 jedn\u0105 z wielu \u015bcie\u017cek dyplomowania realizowanych zar\u00f3wno w j\u0119zyku polskim, jak i angielskim: \nCiep\u0142ownictwo, ogrzewnictwo i klimatyzacja\n; \nSystemy magazynowania i\u00a0konwersji energii dla e-mobility;\n\nModelowanie komputerowe w energetyce;\n\nUrz\u0105dzenia, sieci i systemy elektroenergetyczne\n; \nSystemy, maszyny i urz\u0105dzenia energetyczne\n oraz \nEnergy transition\n.\n\nKszta\u0142cenie na kierunkach \nTechnologia Chemiczna\n prowadzimy na pierwszym roku wsp\u00f3lnie z Wydzia\u0142em In\u017cynierii Materia\u0142owej i Ceramiki. Od drugiego roku studenci maj\u0105 mo\u017cliwo\u015b\u0107 wyboru wydzia\u0142u i tematyki, kt\u00f3r\u0105 chc\u0105 zg\u0142\u0119bia\u0107. Je\u015bli wybior\u0105 WEiP, mog\u0105 spodziewa\u0107 si\u0119 uzyskania wiedzy w zakresie technologii chemicznej skierowanej na\u00a0pozyskiwanie paliw alternatywnych, proces\u00f3w oczyszczania gaz\u00f3w odlotowych, oczyszczania w\u00f3d i \u015bciek\u00f3w komunalnych i poprzemys\u0142owych oraz wielu innych. Na\u00a0kierunku \nNowoczesne Technologie Paliwowe\n student zg\u0142\u0119bia wiedz\u0119 in\u017cyniersk\u0105 w\u00a0zakresie paliw sta\u0142ych, w tym odpad\u00f3w i biomasy, ciek\u0142ych z uwzgl\u0119dnieniem biopaliw, gazowych, w tym wodoru oraz biogazu, oraz ogniw paliwowych. I podobnie jak w\u00a0technologii chemicznej, tu te\u017c wa\u017cne s\u0105 aspekty \u015brodowiskowe takie jak: analityka \u015brodowiskowa i przemys\u0142owa, technologia oczyszczania \u015bciek\u00f3w i gaz\u00f3w poprocesowych, technologie minimalizuj\u0105ce oddzia\u0142ywanie gospodarki na \u015brodowisko, ale tak\u017ce realizowania projekt\u00f3w i przedsi\u0119wzi\u0119\u0107 in\u017cynieryjno-technicznych w sektorze paliwowo-energetycznym, jak r\u00f3wnie\u017c w szeroko rozumianej in\u017cynierii \u015brodowiska, w tym gospodarki obiegu zamkni\u0119tego. Na tych kierunkach studenci mog\u0105 wybra\u0107 nast\u0119puj\u0105ce \u015bcie\u017cki dyplomowania: \nTechnologie chemiczne w energetyce;\n\nAnalityka przemys\u0142owa i\u00a0\u015brodowiskowa\n; \nProekologiczne procesy in\u017cynierii i technologii chemicznej\n; \nChemical technology in the energy sector\n; \nZaawansowane technologie paliwowe\n i \nOchrona \u015brodowiska w technologiach paliwowych\n.\n\nNa WEiP kszta\u0142cimy nowocze\u015bnie. K\u0142adziemy nacisk na prac\u0119 w ma\u0142ych grupach i\u00a0w\u00a0przyjaznej atmosferze. Studenci mog\u0105 te\u017c rozwija\u0107 swoje pasje i zainteresowania w\u00a017\u00a0ko\u0142ach naukowych dzia\u0142aj\u0105cych bardzo pr\u0119\u017cnie i odnosz\u0105cych sukcesy na arenie krajowej i mi\u0119dzynarodowej.\n\nNa Wydziale Energetyki i Paliw prowadzone s\u0105 badania w trzech dyscyplinach naukowych: \nin\u017cynieria chemiczna\n, \nin\u017cynieria \u015brodowiska\n, \ng\u00f3rnictwo i energetyka\n oraz \nin\u017cynieria materia\u0142owa\n. Tak jak ju\u017c wspomnia\u0142am, we wszystkich pracownicy wydzia\u0142u odnosz\u0105 du\u017ce sukcesy i s\u0105 nagradzani za dzia\u0142alno\u015b\u0107 naukow\u0105, organizacyjn\u0105 i\u00a0dydaktyczn\u0105. Grupy badawcze maj\u0105 charakter interdyscyplinarny, podobnie jak prowadzone przez nie badania.\n\nObecnie na WEiP prowadzone s\u0105 tu prace badawczo-rozwojowe dotycz\u0105ce wszystkich aktualnych problem\u00f3w wsp\u00f3\u0142czesnej gospodarki i przemys\u0142u. Du\u017ca grupa naukowc\u00f3w zg\u0142\u0119bia problemy \ntechnologii wodorowych\n, projektowania konstrukcji i diagnostyki prototyp\u00f3w z ogniwami paliwowymi, w ramach projekt\u00f3w NCBR we wsp\u00f3\u0142pracy z\u00a0partnerami przemys\u0142owymi. Prowadzone s\u0105 te\u017c prace dotycz\u0105ce modelowania dynamiki system\u00f3w paliwowo-energetycznych i perspektyw rozwoju energetyki. Przy aktualnym poziomie rozwoju gospodarki, z\u0142o\u017cono\u015b\u0107 i rozmiary problem\u00f3w sprawiaj\u0105, \u017ce jedynym narz\u0119dziem umo\u017cliwiaj\u0105cym ich uj\u0119cie s\u0105 modele matematyczne w postaci implementacji komputerowych i stosowaniu metod symulacji \u2013 dynamiki systemowej i ekonometrii. Prace obejmuj\u0105 prognozy, analizy scenariuszowe, analizy dynamiki rozwoju krajowego systemu paliwowo-energetycznego oraz jego oddzia\u0142ywania na \u015brodowisko i zdrowie. Do\u00a0najwa\u017cniejszych wykorzystywanych narz\u0119dzi mo\u017cna zaliczy\u0107 model do analiz krajowego miksu energetycznego \nTIMES-PL\n, model poda\u017cy paliw dla elektroenergetyki, platform\u0119 do zintegrowanej oceny rozwoju system\u00f3w energetycznych \n\u03c0ESA (Platform for an Integrated Energy System Analysis)\n, a tak\u017ce system do kompleksowego modelowania jako\u015bci powietrza \nPolyphemus\n oraz system modelowania danych meteorologicznych \nWRF (The Weather Research and Forecasting)\n. Na Wydziale opracowano unikatow\u0105 w skali kraju metodyk\u0119 sprz\u0119\u017cenia modelu wykorzystywanego do analiz miksu energetycznego z\u00a0modelem dyspersji emisji i modu\u0142ami oceny wp\u0142ywu zanieczyszcze\u0144 na zdrowie ludzkie i\u00a0\u015brodowisko przyrodnicze. Wydzia\u0142 aktywnie wsp\u00f3\u0142pracuje na arenie europejskiej. Opracowano r\u00f3wnie\u017c model \nTIEMS-HEAT-EU\n, obejmuj\u0105cy swym zasi\u0119giem scentralizowane systemy wytwarzania ciep\u0142a wszystkich kraj\u00f3w UE i jest jednym z\u00a0g\u0142\u00f3wnych narz\u0119dzi analizy perspektyw systemu energetycznego UE. M\u00f3wi\u0105c o tematach energetycznych, nie mo\u017cna zapomnie\u0107 o badaniach w obszarze \nenergetyki j\u0105drowej\n i\u00a0\nradiochemii\n, kt\u00f3re s\u0105 rozwijane na WEiP od wielu lat.\n\nNaukowcy WEiP zajmuj\u0105 si\u0119 badaniem jako\u015bci powietrza zar\u00f3wno w skali lokalnej (zjawisko smogu, niska emisja), jak r\u00f3wnie\u017c globalnej (dyspersja rt\u0119ci w atmosferze). Energetycy pracuj\u0105 tak\u017ce nad wykorzystaniem \nodnawialnych \u017ar\u00f3de\u0142 energii w hybrydowych systemach poligeneracyjnych\n. Prace te obejmuj\u0105 w szczeg\u00f3lno\u015bci zagadnienia: modelowania numerycznego i symulacji dynamicznych uk\u0142ad\u00f3w energetyki odnawialnej, energetycznego wykorzystania lokalnie dost\u0119pnej biomasy, wykorzystania energii promieniowania s\u0142onecznego, wykorzystania lokalnych zasob\u00f3w energii wiatru, budowy mikroskalowych uk\u0142ad\u00f3w kogeneracyjnych i trigeneracyjnych, w tym instalacji badawczych i\u00a0projekt\u00f3w instalacji prototypowych, automatyzacji system\u00f3w energetycznych z\u00a0wykorzystaniem sterownik\u00f3w PLC i dedykowanych mikrokontroler\u00f3w, zastosowania termowizji w analizie system\u00f3w energetycznych, analiz\u0119 potencja\u0142u energetycznego innych odnawialnych \u017ar\u00f3de\u0142 energii, auditingu i certyfikacji energetycznej budynk\u00f3w i innych obiekt\u00f3w. Wa\u017cn\u0105 cz\u0119\u015bci\u0105 naszej dzia\u0142alno\u015bci s\u0105 tak\u017ce badania nad nowoczesnymi systemami wytwarzania ciep\u0142a i ch\u0142odu. Istotne s\u0105 te\u017c badania nad \ngospodark\u0105 o obiegu zamkni\u0119tym\n. Rozwijamy badania nad chemicznym zagospodarowaniem dwutlenku w\u0119gla, w kt\u00f3rych \nCO\n2\n w reakcji katalitycznego uwodornienia przetwarzany jest na paliwo\n. Prowadzone s\u0105 te\u017c badania nad nowoczesnymi technologiami zgazowania paliw sta\u0142ych do\u00a0paliwa gazowego oraz zaawansowanymi materia\u0142ami do budowy baterii i ogniw paliwowych stosowanych do magazynowania energii. W tej tematyce mamy tak\u017ce osi\u0105gni\u0119cia na poziomie \u015bwiatowym. Prowadzone s\u0105 te\u017c szeroko zakrojone badania nad \nodsalaniem wody do zastosowa\u0144 przemys\u0142owych\n, oczyszczaniem w\u00f3d i \u015bciek\u00f3w oraz wieloma innymi zagadnieniami wsp\u00f3\u0142czesnej nauki. Naukowcy WEiP swoje badania przekuwaj\u0105 w projekty na konkretne zastosowania w przemy\u015ble. St\u0105d mamy bardzo rozbudowan\u0105 wsp\u00f3\u0142prac\u0119 z przemys\u0142em z sektora paliwowego, energetycznego, itp.\n\nNie spos\u00f3b w kr\u00f3tkiej rozmowie opisa\u0107, jak szeroki jest zakres bada\u0144 prowadzonych na\u00a0wydziale, ale pokazuje to cho\u0107by tematyka organizowanych lub wsp\u00f3\u0142organizowanych przez nas konferencji naukowych.\n\nOsi\u0105gni\u0119cia wydzia\u0142u mo\u017cemy pogrupowa\u0107 na te dotycz\u0105ce \ndydaktyki\n i \nbadawczo-wdro\u017ceniowe\n. Je\u015bli chodzi o te pierwsze, to musz\u0119 pochwali\u0107 si\u0119 tym, i\u017c mimo mniejszego zainteresowania m\u0142odych ludzi studiami in\u017cynieryjno-technicznymi, kt\u00f3re s\u0105 trudne i\u00a0absorbuj\u0105ce, na Wydziale mamy \nstabiln\u0105 rekrutacj\u0119\n. Jeste\u015bmy te\u017c dobrze oceniani przez naszych absolwent\u00f3w, z kt\u00f3rych wi\u0119kszo\u015b\u0107 wybra\u0142aby te studia po raz drugi. Jak ju\u017c wspomnia\u0142am, prowadzimy studia z \nSibaura Institute of Technology\n w Tokio, prowadzimy \npodw\u00f3jne doktoraty\n z uniwersytetami europejskimi i z SIT w Tokio. Mamy studia w \nj\u0119zyku angielskim\n, co sprzyja umi\u0119dzynarodowieniu. Z tego powodu rozszerzamy ofert\u0119 kszta\u0142cenia w j\u0119zyku angielskim, poszerzamy tak\u017ce ofert\u0119 \nstudi\u00f3w podyplomowych\n i \nkurs\u00f3w specjalistycznych\n, rozbudowujemy \ninfrastruktur\u0119 dydaktyczn\u0105\n, zw\u0142aszcza baz\u0119 laboratoryjn\u0105. Musz\u0119 te\u017c zaznaczy\u0107, \u017ce na wydzia\u0142 przychodz\u0105 bardzo aktywni i ambitni m\u0142odzi ludzie, kt\u00f3rzy osi\u0105gaj\u0105 sukcesy w \nko\u0142ach naukowych\n w rozmaitych zawodach krajowych i mi\u0119dzynarodowych. Bardzo aktywnie i\u00a0pr\u0119\u017cnie dzia\u0142aj\u0105ca jest \nWydzia\u0142owa Rada Samorz\u0105du Studenckiego\n. To bardzo pomaga w integracji spo\u0142eczno\u015bci wydzia\u0142u. WRSS organizuje fantastyczne cykliczne imprezy integracyjne takie jak \nregaty pod nazw\u0105 Miecz Dziekana\n, \nzawody narciarskie Puchar Dziekana\n, oraz \nBal Energetyka\n. Ale tak\u017ce na co dzie\u0144 studenci potrafi\u0105 si\u0119 dobrze bawi\u0107, organizuj\u0105c zawody sportowe, wsp\u00f3lne gotowanie itp. O naszym wydziale najlepiej \u015bwiadcz\u0105 te\u017c jego \nabsolwenci\n. Nasi absolwenci s\u0105 lub byli prezesami zarz\u0105d\u00f3w sp\u00f3\u0142ek Skarbu Pa\u0144stwa i innych sp\u00f3\u0142ek. Wielu absolwent\u00f3w z powodzeniem prowadzi w\u0142asn\u0105 dzia\u0142alno\u015b\u0107 gospodarcz\u0105. Wielu te\u017c kontynuuje prace naukow\u0105 na studiach doktoranckich i uzyskuje kolejne stopnie i tytu\u0142y w kraju, ale tak\u017ce za granic\u0105.\n\nDo sukces\u00f3w naukowych mo\u017cemy zaliczy\u0107 to, \u017ce w ostatniej \newaluacji dyscyplin naukowych za lata 2017-2021\n, w najliczniej reprezentowanej na wydziale dyscyplinie \nin\u017cynieria \u015brodowiska, g\u00f3rnictwo i energetyka\n uzyska\u0142a kategori\u0119 \nA\n, co jest odzwierciedleniem wysokiego potencja\u0142u naukowo-badawczego oraz wyr\u00f3\u017cniaj\u0105cych si\u0119 wynik\u00f3w bada\u0144 naukowych. Wydzia\u0142 Energetyki i Paliw jest skuteczny w ubieganiu si\u0119 o\u00a0\ndofinansowanie projekt\u00f3w naukowo-badawczych\n ze \u017ar\u00f3de\u0142 krajowych i unijnych. Cieszymy si\u0119 te\u017c z bardzo bogatej wsp\u00f3\u0142pracy z otoczeniem spo\u0142eczno-gospodarczym. Mamy te\u017c du\u017ce sukcesy na polu \nwsp\u00f3\u0142pracy mi\u0119dzynarodowej.\n\nProf. zw. dr\n\nMieczys\u0142aw Laso\u0144\n\nProf. zw. dr hab. in\u017c.\n\nJanina Milewska-Duda\n\nProf. dr hab.\n\nMonika Motak\n\nProf. zw. dr hab. in\u017c.\n\nAleksander D\u0142ugosz\n\nProf. nadzw. dr hab.\n\nPiotr Tomczyk\n\nProf. zw. dr hab.\n\nMieczys\u0142aw \u017by\u0142a\n\nProf. dr hab. in\u017c.\n\nWojciech Suwa\u0142a\n\nW\u0142adze Instytutu, a nast\u0119pnie Wydzia\u0142u Energochemii W\u0119gla i Fizykochemii Sorbent\u00f3w, Wydzia\u0142u Paliw i Energii oraz Wydzia\u0142u Energetyki i Paliw. Zdj. Arch. WEiP, Z. Sulima\n\nInstytutu Energochemii W\u0119gla\n\ni Fizykochemii Sorbent\u00f3w\n\nWydzia\u0142 Energochemii W\u0119gla\n\ni Fizykochemii Sorbent\u00f3w\n\nWydzia\u0142 Paliw i Energii\n\nWydzia\u0142 Energetyki i Paliw\n\nProf. zw. dr Mieczys\u0142aw Laso\u0144\n\nProf. zw. dr Mieczys\u0142aw Laso\u0144\n\nProf. zw. dr hab. in\u017c. Aleksander D\u0142ugosz\n\nProf. zw. dr hab. Mieczys\u0142aw \u017by\u0142a\n\nProf. zw. dr hab. Mieczys\u0142aw \u017by\u0142a\n\nDr hab. in\u017c. Janina Milewska-Duda, prof. AGH\n\nProf. dr hab. in\u017c. Aleksander D\u0142ugosz\n\nProf. dr hab. in\u017c. Janina Milewska-Duda\n\nProf. dr hab. in\u017c. Janina Milewska-Duda\n\nDr hab. Piotr Tomczyk, prof. AGH\n\nDr hab. Piotr Tomczyk, prof. AGH\n\nDr hab. in\u017c. Wojciech Suwa\u0142a, prof. AGH\n\nProf. dr hab. in\u017c. Wojciech Suwa\u0142a\n\nProf. dr hab. Monika Motak\n\nprof. dr hab. in\u017c.\n\nStanis\u0142aw S\u0142upek\n\ndr in\u017c.\n\nLeszek Kurcz\n\nprof. dr hab. in\u017c.\n\nStanis\u0142aw Gumu\u0142a\n\nW\u0142adze Mi\u0119dzywydzia\u0142owej Szko\u0142y Energetyki\n\nMi\u0119dzywydzia\u0142owa Szko\u0142a Energetyki\n\n2003-2005\n\n2005-2007\n\n2007-2009\n\nprof. dr hab. in\u017c. Stanis\u0142aw S\u0142upek\n\ndr in\u017c. Leszek Kurcz\n\nprof. dr hab. in\u017c. Stanis\u0142aw Gumu\u0142a\n\nK\nadra\n\nW roku 2024 na Wydziale Energetyki i Paliw zatrudnionych jest 165 pracownik\u00f3w, w tym 12 profesor\u00f3wi, 31 profesor\u00f3w uczelni, 61 adiunkt\u00f3w ze stopniem dra, 21 asystent\u00f3w, 16 pracownik\u00f3w in\u017cynieryjno-technicznych, 19 pracownik\u00f3w administracyjnych oraz 3 gospodarczych.\n\nW roku 2018 zatrudnionych jest 141 pracownik\u00f3w, w tym 20 profesor\u00f3w, z czego 12 tytularnych, 15 \u2013 adiunkt\u00f3w ze stopniem doktora habilitowanego 48 \u2013 adiunkt\u00f3w ze stopniem doktora; 21 \u2013 asystent\u00f3w; czterech naukowo-technicznych; 16 \u2013 in\u017cynieryjno-technicznych 15 \u2013 administracyjnych i dw\u00f3ch pracownik\u00f3w obs\u0142ugi.\n\nW 1991 roku, kiedy IEWiFS uzyska\u0142 statut Wydzia\u0142u, zatrudnionych by\u0142o 28 nauczycieli akademickich, w tym trzech posiadaj\u0105cych tytu\u0142 naukowy profesora i pi\u0119ciu ze stopniem naukowym doktora habilitowanego. W roku 2004 na WPiE pracowa\u0142o 79 os\u00f3b: 12 \u2013 profesor\u00f3w, z kt\u00f3rych po\u0142owa posiada\u0142a tytu\u0142 naukowy profesora; 30 \u2013 adiunkt\u00f3w ze stopniem doktora; jeden starszy wyk\u0142adowca; 14 \u2013 asystent\u00f3w; 13 \u2013 pracownik\u00f3w naukowo-technicznych; o\u015bmiu pracownik\u00f3w administracyjnych i jeden pracownik obs\u0142ugi.\n\nS\ni\u0119gaj\u0105c do historii\u2026\n\n\u00a0\u00a0\u00a0\u00a0\u00a0\u00a0 Pocz\u0105tek dzia\u0142alno\u015bci naukowej i dydaktycznej zwi\u0105zany jest z kilkoma etapami zmian organizacyjnych w Akademii G\u00f3rniczo-Hutniczej. Dzia\u0142alno\u015b\u0107 naukowa wybitnych profesor\u00f3w: Lucjana Czerskiego, Mieczys\u0142awa Lasonia, Andrzeja Czapli\u0144skiego, Andrzeja Korty, Franciszka Byrtusa, Aleksandra D\u0142ugosza, Mieczys\u0142awa \u017by\u0142y oraz Romana Neya da\u0142a podwaliny do stworzenia Instytutu Energochemii W\u0119gla i Fizykochemii Sorbent\u00f3w. Kolejnym etapem historii by\u0142o uzyskanie przez Instytut praw Wydzia\u0142u, a potem przekszta\u0142cenie Wydzia\u0142u Energochemii W\u0119gla i Fizykochemii Sorbent\u00f3w w Wydzia\u0142 Paliw i Energii.\n\nProfesor Lucjan Czerski ju\u017c w latach 1946\u20131956 rozwija\u0142 dzia\u0142alno\u015b\u0107 badawcz\u0105 zwi\u0105zan\u0105 z ocen\u0105 w\u0142a\u015bciwo\u015bci fizykochemicznych w\u0119gli kamiennych, Jego zesp\u00f3\u0142 analizowa\u0142 \u2013 zar\u00f3wno od strony teoretycznej jak i praktycznej \u2013 zdolno\u015b\u0107 w\u0119gla do reakcji z tlenem. R\u00f3wnocze\u015bnie oceniano przydatno\u015b\u0107 w\u0119gla jako paliwa i surowca technologicznego. Prowadzono tak\u017ce badania nad w\u0142a\u015bciwo\u015bciami odmian petrograficznych i metamorficznych w\u0119gli kamiennych. By\u0142 to pocz\u0105tek bardzo obszernego programu badawczego, dotycz\u0105cego technologii otrzymywania sorbent\u00f3w naturalnych i syntetycznych oraz identyfikacji ich struktury porowatej metodami sorpcyjnymi. Program ten realizowano w latach 1956\u20131987 pod kierunkiem profesora Mieczys\u0142awa Lasonia, przy wsp\u00f3\u0142udziale profesora Andrzeja Czapli\u0144skiego oraz \u00f3wczesnych docent\u00f3w Andrzeja Korty i Mieczys\u0142awa \u017by\u0142y. Profesor M. Laso\u0144 by\u0142 inicjatorem oryginalnych bada\u0144 o zasi\u0119gu og\u00f3lnokrajowym w zakresie zjawisk powierzchniowych, a w szczeg\u00f3lno\u015bci adsorpcji oraz technologii otrzymywania i modyfikacji materia\u0142\u00f3w porowatych. Badania te nabiera\u0142y coraz wi\u0119kszego znaczenia w katalizie i ochronie \u015brodowiska. St\u0105d te\u017c w ramach problemu w\u0119z\u0142owego \u201eKataliza i adsorpcja\u201d prof. M. Laso\u0144 pe\u0142ni\u0142 w latach 1971\u20131975 rol\u0119 koordynatora w dw\u00f3ch grupach tematycznych: \u201eW\u0142asno\u015bci sorpcyjne i katalityczne w\u0119gli aktywnych\u201d oraz \u201eW\u0142asno\u015bci sorpcyjne uk\u0142ad\u00f3w pochodzenia nieorganicznego\u201d. W latach 1974\u20131977 kierowa\u0142 pracami wykonywanymi przez stron\u0119 polsk\u0105 dla Mi\u0119dzynarodowego Centrum d/s Katalizator\u00f3w Przemys\u0142owych kraj\u00f3w RWPG w ramach tematu: \u201eOpracowanie w\u0119gli aktywnych jako no\u015bnik\u00f3w katalizator\u00f3w\u201d. Dzia\u0142alno\u015b\u0107 t\u0119 kontynuowa\u0142 w latach 1976\u20131980 w problemie w\u0119z\u0142owym \u201eFizykochemiczne podstawy proces\u00f3w technologicznych\u201d w podproblemie \u201eKataliza\u201d oraz w grupie tematycznej \u201eNo\u015bniki i adsorbenty\u201d, realizuj\u0105c prace w zakresie adsorpcji we wsp\u00f3\u0142pracy Akademii Nauk kraj\u00f3w RWPG. R\u00f3wnolegle w latach 1971\u20131980 prof. M. Laso\u0144 podj\u0105\u0142 badania nad transportem gaz\u00f3w i par w polimerach w ramach problem\u00f3w w\u0119z\u0142owych \u201eTworzywa sztuczne i elastomery\u201d. Wraz ze wsp\u00f3\u0142pracownikami opracowa\u0142 i skonstruowa\u0142 szereg unikatowych precyzyjnych aparat\u00f3w do pomiar\u00f3w sorpcji i rozpowszechni\u0142 je w wielu laboratoriach badawczych krajowych i zagranicznych. Z inicjatywy profesora Lasonia powsta\u0142o pierwsze obszerne opracowanie, opublikowane w 1988 roku w dw\u00f3ch kolejnych Zeszytach Naukowych AGH-Chemia z. 8 i 9, zawieraj\u0105ce prace, w kt\u00f3rych Profesor podsumowa\u0142 swoje osi\u0105gni\u0119cia w zakresie fizykochemicznych bada\u0144 nad w\u0119glami kamiennymi, a tak\u017ce artyku\u0142y grona pracownik\u00f3w zaliczaj\u0105cych si\u0119 do stworzonej przez niego szko\u0142y w tym zakresie. Do g\u0142\u00f3wnych osi\u0105gni\u0119\u0107 tej szko\u0142y nale\u017c\u0105: zastosowanie metod densymetrycznych i sorpcyjnych do wyznaczania parametr\u00f3w charakteryzuj\u0105cych struktur\u0119 kapilarn\u0105 porowatych cia\u0142 sta\u0142ych; oznaczanie zmian parametr\u00f3w strukturalnych, jakie zachodz\u0105 w uprzednio spirolizowanych materiach pochodzenia organicznego podczas ich aktywacji par\u0105 wodn\u0105; opracowanie termodynamicznego zjawiska wyrzutu gaz\u00f3w i ska\u0142 oraz jego do\u015bwiadczaln\u0105 weryfikacj\u0119 poprzez badania efekt\u00f3w energetycznych i kinetycznych towarzysz\u0105cych desorpcji metanu i dwutlenku w\u0119gla z w\u0119gli kamiennych; badanie mechanizmu i termodynamiki adsorpcji na powierzchniach fazowych gaz/cia\u0142o sta\u0142e lub ciecz/cia\u0142o sta\u0142e \u2013 ze szczeg\u00f3lnym uwzgl\u0119dnieniem energetycznej niejednorodno\u015bci powierzchni cia\u0142 sta\u0142ych; badania adsorpcji z wielosk\u0142adnikowej fazy gazowej na powierzchni porowatych cia\u0142 sta\u0142ych; jako\u015bciowe i ilo\u015bciowe uj\u0119cia zagadnie\u0144 powi\u0105zania zjawisk sorpcji substancji ma\u0142ocz\u0105steczkowych z porowat\u0105 i kopolimeryczn\u0105 natur\u0105 w\u0119gli kamiennych (modele sorpcji dualnej i wielorakiej); modelowanie struktury w\u0119gla kamiennego o r\u00f3\u017cnym stopniu metamorfizmu i ocena jego w\u0142a\u015bciwo\u015bci sorpcyjnych jako uk\u0142adu adsorpcyjno-absorpcyjnego. Po nag\u0142ej \u015bmierci profesora Lasonia merytoryczne kierownictwo przej\u0105\u0142 profesor Andrzej Czapli\u0144ski, kontynuuj\u0105c dzie\u0142o poprzednika. Profesor Czapli\u0144ski zajmowa\u0142 si\u0119 poszukiwaniem wsp\u00f3\u0142zale\u017cno\u015bci mi\u0119dzy w\u0142a\u015bciwo\u015bciami sorpcyjnymi, dylatometrycznymi i wytrzyma\u0142o\u015bciowymi kopalin sta\u0142ych, buduj\u0105c oryginalne aparaty, za pomoc\u0105 kt\u00f3rych mo\u017cna by\u0142o przeprowadzi\u0107 do\u015bwiadczenia z odtworzeniem warunk\u00f3w zbli\u017conych do istniej\u0105cych w g\u00f3rotworze. Dzi\u0119ki inicjatywie i zaanga\u017cowaniu Profesora powsta\u0142 podr\u0119cznik akademicki pt: \u201eW\u0119giel kamienny\u201d wydany w 1994 roku, w kt\u00f3rym szersze grono pracownik\u00f3w zaprezentowa\u0142o swe osi\u0105gni\u0119cia dotycz\u0105ce tych zagadnie\u0144. Prof. A. Czapli\u0144ski wykazywa\u0142 szczeg\u00f3lne zainteresowanie konstrukcj\u0105 i budow\u0105 aparatury badawczej i mia\u0142 w tej dziedzinie bardzo powa\u017cne osi\u0105gni\u0119cia. Wymieni\u0107 tu nale\u017cy uruchomienie skraplarki do ciek\u0142ego powietrza, skonstruowanie termostat\u00f3w do niskich temperatur, zbudowanie wysokoci\u015bnieniowej skraplarki rt\u0119ciowej, skonstruowanie aparatury do bada\u0144 sorpcji gaz\u00f3w pod wysokimi ci\u015bnieniami z r\u00f3wnoczesnym pomiarem rozszerzalno\u015bci pr\u00f3bek w\u0119glowych, skonstruowanie aparatury do proces\u00f3w adsorpcyjno-desorpcyjnych prowadzonych w z\u0142o\u017cu fluidalnym i ruchomym, wsp\u00f3lnie z Bronis\u0142awem Buczkiem i Leszkiem Czepirskim oraz zbudowanie wielkolaboratoryjnej aparatury PSA, w kt\u00f3rej uzyskuje si\u0119 wysokoprocentow\u0105 frakcj\u0119 tlenow\u0105 lub azotow\u0105. Z kolei profesor nadzwyczajny Andrzej Korta \u2013 bezpo\u015bredni zast\u0119pca profesora Lasonia i najbli\u017cszy jego wsp\u00f3\u0142pracownik przez prawie czterdzie\u015bci lat \u2013 rozwija\u0142 badania nad procesami pirolizy i aktywacji, zachodz\u0105cymi w materia\u0142ach pochodzenia organicznego. By\u0142 wysokiej klasy specjalist\u0105 w zakresie technologii otrzymywania w\u0119gli aktywnych, jak i oceny ich porowato\u015bci. Od ko\u0144ca lat pi\u0119\u0107dziesi\u0105tych wsp\u00f3\u0142pracownikiem profesora Lasonia by\u0142 profesor Mieczys\u0142aw \u017by\u0142a, kt\u00f3ry specjalizowa\u0142 si\u0119 w zagadnieniach fizykochemii powierzchni w\u0119gli kamiennych z uwzgl\u0119dnieniem ich porowatej struktury oraz zmian zachodz\u0105cych w procesie dzia\u0142ania na w\u0119giel kamienny roztworami wybranych zwi\u0105zk\u00f3w chemicznych (najcz\u0119\u015bciej o dzia\u0142aniu utleniaj\u0105cym). W latach siedemdziesi\u0105tych skierowa\u0142 swe zainteresowania naukowe na badania zwi\u0105zane z w\u0142a\u015bciwo\u015bciami adsorpcyjnymi i strukturalnymi glinokrzemian\u00f3w i krzemian\u00f3w. R\u00f3wnolegle prowadzi\u0142 prace technologiczne nad modyfikacj\u0105 drog\u0105 termiczn\u0105 w\u0142a\u015bciwo\u015bci adsorpcyjnych minera\u0142\u00f3w ilastych, szczeg\u00f3lnie montmorillonitu i kaolinitu. Szeroko rozwin\u0105\u0142 badania dotycz\u0105ce hydrofobizacji powierzchni minera\u0142\u00f3w ilastych oraz tworzenia kompleks\u00f3w mineralno-w\u0119glowych. Zainicjowa\u0142 liczne prace dotycz\u0105ce tworzenia nowych sorbent\u00f3w na drodze interkalacji montmorillonitu oligokationami szeregu metali. By\u0142y to pierwsze, prekursorskie prace w Polsce w zakresie sorpcji na sorbentach mineralnych (minera\u0142ach ilastych, zeolitach). W 2000 roku Profesor Mieczys\u0142aw \u017by\u0142a wyda\u0142 pod swoj\u0105 redakcj\u0105 monografi\u0119 pt. \u201eUk\u0142ad w\u0119giel kamienny \u2013 metan w aspekcie desorpcji i odzyskiwania metanu z gaz\u00f3w kopalnianych\u201d, za kt\u00f3r\u0105 zesp\u00f3\u0142 autorski otrzyma\u0142 Nagrod\u0119 Ministra Edukacji Narodowej. Do wsp\u00f3\u0142pracownik\u00f3w profesor\u00f3w Lasonia i \u017by\u0142y nale\u017ca\u0142 dr Antoni Ciembroniewicz \u2013 wybitny specjalista w zakresie bada\u0144 kinetyki sorpcji i desorpcji oraz dyfuzji gaz\u00f3w i par w materia\u0142ach porowatych, mi\u0119dzy innymi zeolitach i sitach cz\u0105steczkowych) czego wyrazem by\u0142o powierzenie mu opracowania has\u0142a \u201eKinetyka sorpcji\u201d do Encyklopedii \u201eChemia\u201d, redagowanej przez Wydawnictwo Wiedza. Mia\u0142 szczeg\u00f3lne zas\u0142ugi w rozwoju sorpcyjnego laboratorium naukowo-badawczego jako konstruktor i w znacznym stopniu wykonawca unikalnych aparat\u00f3w do bada\u0144 proces\u00f3w statyki i kinetyki sorpcji oraz dyfuzji gaz\u00f3w i par w r\u00f3\u017cnego typu materia\u0142ach porowatych.\n\nFormalnie jednostk\u0119 organizacyjn\u0105 pod nazw\u0105 Instytut Chemii G\u00f3rniczej i Fizykochemii Sorbent\u00f3w utworzono w roku 1972. Profesor Mieczys\u0142aw Laso\u0144 a\u017c do 1983 roku kierowa\u0142 pracami Instytutu, pe\u0142ni\u0105c funkcj\u0119 Dyrektora. W kolejnych latach jego nast\u0119pcami byli profesor Aleksander D\u0142ugosz i Mieczys\u0142aw \u017by\u0142a. Instytut Chemii G\u00f3rniczej i Fizykochemii Sorbent\u00f3w zyska\u0142 statut wydzia\u0142u w dniu 28 maja 1991 roku. W dniu 19 kwietnia 1995 roku decyzj\u0105 Senatu AGH, nast\u0105pi\u0142a zmiana nazwy Wydzia\u0142u Energochemii W\u0119gla i Fizykochemii Sorbent\u00f3w na Wydzia\u0142 Paliw i Energii. Na Wydziale Energochemii W\u0119gla i Fizykochemii Sorbent\u00f3w, a p\u00f3\u017aniej Paliw i Energii funkcjonowa\u0142y trzy zak\u0142ady, kt\u00f3rych korzenie tkwi\u0105 w pionie g\u00f3rniczym, a kt\u00f3re coraz g\u0142\u0119biej eksplorowa\u0142y i poszerza\u0142y badania naukowe, zar\u00f3wno od strony teoretycznej, jak i do\u015bwiadczalnej, w zakresie technologii otrzymywania sorbent\u00f3w oraz fizykochemicznych metod identyfikacji struktur porowatych tych materia\u0142\u00f3w. By\u0142y to: Zak\u0142ad Chemii G\u00f3rniczej, kierowany przez profesor Gra\u017cyn\u0119 Ceglarsk\u0105 \u2013 Stefa\u0144sk\u0105, Katedra In\u017cynierii i Technologii Adsorpcyjnej, kt\u00f3rej kierownikiem by\u0142 profesor Bronis\u0142aw Buczek oraz Zak\u0142ad Fizykochemii Zjawisk Mi\u0119dzyfazowych, kierowany przez profesora Leszka Czepirskiego. Kolejne dwie jednostki wydzia\u0142owe, maj\u0105ce sw\u00f3j rodow\u00f3d w pionie hutniczym to Katedra Energochemicznego Przetw\u00f3rstwa W\u0119gla, kierowana przez profesora Aleksandra Karcza oraz Katedra Wyrob\u00f3w W\u0119glowych i Grafitowych, kierowana przez profesora Aleksandra D\u0142ugosza. Wywodz\u0105 si\u0119 one z Zak\u0142adu Koksownictwa, kt\u00f3ry powsta\u0142 w 1956 roku na Wydziale Metalurgicznym AGH. Kierownikiem tego Zak\u0142adu zosta\u0142 profesor Franciszek Byrtus, wyk\u0142adaj\u0105cy ju\u017c wcze\u015bniej technologi\u0119 koksownictwa w ramach zaj\u0119\u0107 prowadzonych w Katedrze Wielkopiecownictwa Wydzia\u0142u Metalurgicznego AGH. Profesor Byrtus, pracuj\u0105cy przez wiele lat w instytutach bran\u017cowych (Instytut Metalurgii \u017belaza, Instytut Chemicznej Przer\u00f3bki W\u0119gla), ukierunkowa\u0142 dzia\u0142alno\u015b\u0107 nowo utworzonego Zak\u0142adu zar\u00f3wno na prace o charakterze poznawczym jak i aplikacyjnym. Dotyczy\u0142y one podstaw teoretycznych komponowania mieszanek w\u0119glowych, przebiegu procesu koksowania oraz oceny jako\u015bci koksu. Do oceny warto\u015bci u\u017cytkowej koksu hutniczego opracowa\u0142 syntetyczny wska\u017anik znany jako liczba Byrtusa. Prace z zakresu nowoczesnych technologii przetw\u00f3rstwa w\u0119gla by\u0142y kontynuowane w latach osiemdziesi\u0105tych w ramach tzw. Centralnych Program\u00f3w Bada\u0144 Podstawowych i Centralnych Program\u00f3w Bada\u0144 Rozwojowych. Zesp\u00f3\u0142 kierowany przez profesora D\u0142ugosza w ramach tych program\u00f3w dokona\u0142 oceny wp\u0142ywu jako\u015bci ciek\u0142ego surowca i warunk\u00f3w procesu technologicznego na jako\u015b\u0107 otrzymywanego koksu elektrodowego, przeprowadzi\u0142 identyfikacj\u0119 sk\u0142adnik\u00f3w sm\u00f3\u0142 w\u0119glowych w aspekcie ich przydatno\u015bci do produkcji wyrob\u00f3w grafitowych oraz wykona\u0142 kompleksowe badania p\u0142ynnych surowc\u00f3w karbo \u2013 i petrochemicznych stosowanych do produkcji wspomnianych wyrob\u00f3w. Zesp\u00f3\u0142 profesora Byrtusa opracowa\u0142 matematyczny model opisuj\u0105cy wp\u0142yw czynnik\u00f3w technologicznych i w\u0142asno\u015bci surowca w\u0119glowego na parametry tekstury porowatej koksu. W ramach powy\u017cszych program\u00f3w grupa badawcza pod kierunkiem profesora Karcza przeprowadzi\u0142a badania kinetyki procesu hydrozgazowania i pirolizy w\u0119gli dla r\u00f3\u017cnych warunk\u00f3w prowadzenia tych proces\u00f3w.\n\nW kolejnych latach Katedra Energochemicznego Przetw\u00f3rstwa W\u0119gla zosta\u0142a przekszta\u0142cona w Katedr\u0119 Technologii Paliw, a Katedra Wyrob\u00f3w W\u0119glowych i Grafitowych w Zak\u0142ad Materia\u0142\u00f3w W\u0119glowych i Nieorganicznych, kierowany przez profesora Jerzego F. Janika. W roku 2007 nast\u0105pi\u0142o po\u0142\u0105czenie obu Katedr pod jedn\u0105 nazw\u0105 Katedra Technologii Paliw, jej kierownictwo obj\u0105\u0142 profesor Jerzy F. Janik, a obecnie dr hab. in\u017c. Andrzej Struga\u0142a, prof. AGH. W jej sk\u0142ad wchodzi pi\u0119\u0107 grup badawczych, kt\u00f3rych pracami kierowali prof. Janina Milewska-Duda, prof. Teresa Grzybek, prof. Jerzy F. Janik, prof. Jak\u00f3biec oraz dr hab. in\u017c. Andrzej Struga\u0142a, prof. AGH. Nale\u017cy tutaj wspomnie\u0107, \u017ce Pani prof. dr hab. in\u017c. Janina Milewska-Duda w latach 1993\u20131996 oraz 1999\u20132005 by\u0142a dziekanem Wydzia\u0142u Energochemii W\u0119gla i Fizykochemii Sorbent\u00f3w, a nast\u0119pnie Wydzia\u0142u Paliw i Energii \u2013 \u0142\u0105cznie przez trzy kadencje. W latach 2008\u20132012 pe\u0142ni\u0142a funkcj\u0119 Pe\u0142nomocnika Rektora AGH ds. Jako\u015bci Kszta\u0142cenia. Od 2013 roku przewodniczy Wydzia\u0142owemu Zespo\u0142owi Audytu Dydaktycznego. Stworzy\u0142a Pracowni\u0119 Teorii Sorpcji, kt\u00f3rej zadania obejmowa\u0142y modelowanie proces\u00f3w sorpcyjnych na gruncie teorii fizykochemicznych (szczeg\u00f3\u0142y historii i dzia\u0142alno\u015bci KTP przedstawiono w Biuletynie AGH nr 131).\n\nW 2009 roku Prof. J. Niewodnicza\u0144ski zosta\u0142 uhonorowany godno\u015bci\u0105 profesora honorowego AGH\n\nW 2016 roku Prof. A. Karcz zosta\u0142 uhonorowany godno\u015bci\u0105 profesora honorowego AGH", "metadata": {"url": "https://weip.agh.edu.pl/o-wydziale/", "title": "O Wydziale Energetyki i Paliw - Wydzia\u0142 Energetyki i Paliw | AGH Krak\u00f3w", "depth": 3, "duplicate": false, "content_hash": "f1f45593ce07e0fa2595291ecbe446c3", "word_count": 3517, "headings": [{"level": 1, "text": "O Wydziale Energetyki i Paliw"}, {"level": 2, "text": "Kadra"}, {"level": 2, "text": "Si\u0119gaj\u0105c do historii\u2026"}]}}