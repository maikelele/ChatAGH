{"content": "# Zmar\u0142 prof. Adam Chrzanowski -- Serwis Akademii G\u00f3rniczo-Hutniczej \n\nURL: https://www.agh.edu.pl/pracownicy/odeszli/info/article/zmarl-prof-adam-chrzanowski/\nCrawled: 2025-03-19 22:07:46\n\nZmar\u0142 prof. Adam Chrzanowski \n\n 23/06/2020 \n\nZe smutkiem informujemy o \u015bmierci prof. dr. hab. in\u017c. Adama Chrzanowskiego, autorytetu w dziedzinie geodezji in\u017cynieryjnej i geodezji g\u00f3rniczej, doktora honoris causa AGH.\n\nProfesor urodzi\u0142 si\u0119 22 grudnia 1932 r. w Krakowie. W 1956 r. uzyska\u0142 w Akademii G\u00f3rniczo-Hutniczej stopie\u0144 magistra in\u017cyniera geodety g\u00f3rniczego, a w 1962 r. stopie\u0144 doktora nauk technicznych.\n\nPrac\u0119 naukowo-zawodow\u0105 podj\u0105\u0142 w roku 1955 w Katedrze Geodezji G\u00f3rniczej AGH, gdzie pracowa\u0142 do roku 1964 na stanowiskach: asystenta, starszego asystenta i adiunkta.\n\nW 1964 r. wyjecha\u0142 na sta\u017c podoktorski do Kanady, w czasie kt\u00f3rego pracowa\u0142 nad rozwini\u0119ciem pionierskich w\u00f3wczas zastosowa\u0144 laser\u00f3w w precyzyjnych pomiarach in\u017cynieryjno-g\u00f3rniczych oraz uczestniczy\u0142 w ekspedycji kartograficznej \u201eMt Kennedy Expedition\u201d w 1965 r. W latach 1964\u20131971 by\u0142 zatrudniony jako associate professor na Uniwersytecie New Brunswick (UNB) we Fredericton w Kanadzie, a w latach 1971\u20131998 jako profesor. Na UNB pe\u0142ni\u0142 funkcje Prodziekana oraz Dziekana (1991\u20131995) Wydzia\u0142u Geodezji. Jako emerytowany profesor Uniwersytetu New Brunswick prowadzi\u0142 tam wyk\u0142ady i r\u00f3wnocze\u015bnie pe\u0142ni\u0142 funkcj\u0119 Dyrektora Canadian Centre Engineering, dzia\u0142aj\u0105cego przy tym uniwersytecie.\n\nJego dzie\u0142em jest opracowanie unikatowej w P\u00f3\u0142nocnej Ameryce specjalizacji uniwersyteckiej w zakresie geodezji in\u017cynieryjnej i g\u00f3rniczej.\n\nWielokrotnie by\u0142 zapraszany przez zagraniczne uniwersytety na kilkumiesi\u0119czne pobyty w celu wyg\u0142oszenia wyk\u0142ad\u00f3w (Chiny, Szwajcaria, Niemcy, Argentyna, Brazylia, Australia). By\u0142 autorem lub wsp\u00f3\u0142autorem ponad 220 publikacji, referat\u00f3w na mi\u0119dzynarodowych konferencjach naukowych oraz sprawozda\u0144 z prac naukowych. Spo\u015br\u00f3d jego publikacji na szczeg\u00f3lne wyr\u00f3\u017cnienie zas\u0142uguje 18 monografii, z czego sze\u015b\u0107 jest jego autorstwa, natomiast w 12 opracowa\u0142 wybrane rozdzia\u0142y, w g\u0142\u00f3wnej mierze dotycz\u0105ce bada\u0144 deformacji obiekt\u00f3w in\u017cynierskich. Monografie te w krajach angielskoj\u0119zycznych, a tak\u017ce \u2013 po przet\u0142umaczeniu \u2013 w Chinach oraz Ameryce Po\u0142udniowej, stanowi\u0105 podstawow\u0105 literatur\u0119 fachow\u0105 z zakresu bada\u0144 deformacji obiekt\u00f3w in\u017cynierskich. Uzyska\u0142 patent kanadyjski i ameryka\u0144ski na pionownik laserowy i automatyczny klinometr skanuj\u0105cy.\n\nOd 1986 r. pe\u0142ni funkcj\u0119 przewodnicz\u0105cego mi\u0119dzynarodowej grupy studi\u00f3w pomiar\u00f3w odkszta\u0142ce\u0144, organizuj\u0105c sympozja mi\u0119dzynarodowe. Jako wsp\u00f3\u0142za\u0142o\u017cyciel Mi\u0119dzynarodowego Stowarzyszenia Mierniczych G\u00f3rniczych (ISM) by\u0142 cz\u0142onkiem Prezydium tej organizacji od 1976 r. W 2000 r. zosta\u0142 Cz\u0142onkiem Zagranicznym Polskiej Akademii Umiej\u0119tno\u015bci.\n\nProfesor honoris causa Uniwersytetu Wuhan w Chinach (1986), Profesor Honorowy Uniwersytetu Warmi\u0144sko-Mazurskiego (1999), doctor honoris causa Uniwersytetu Warmi\u0144sko-Mazurskiego (2002).\n\nW 2004 r. prof. Adam Chrzanowski otrzyma\u0142 tytu\u0142 doctora honoris causa AGH za wybitne osi\u0105gni\u0119cia w zakresie bada\u0144 deformacji w procesach geodynamicznych oraz znamienity wk\u0142ad w rozw\u00f3j wsp\u00f3\u0142pracy mi\u0119dzy Uniwersytetem New Brunswick we Fredericton, a polskimi uczelniami technicznymi.\n\nNa szczeg\u00f3lne podkre\u015blenie zas\u0142uguj\u0105 dzia\u0142ania profesora Chrzanowskiego w zakresie wsp\u00f3\u0142pracy z polskimi uczelniami technicznymi. Cz\u0119sto by\u0142 postrzegany jako ambasador polskiej nauki na forum \u015bwiatowym.\n\nZa swoje zas\u0142ugi zosta\u0142 odznaczony m.in.: Krzy\u017cem Kawalerskim Orderu Odrodzenia Polski, z\u0142ot\u0105 odznak\u0105 \u201eZa zas\u0142ugi dla g\u00f3rnictwa RP\u201d, \u201eSzpad\u0105 G\u00f3rnicz\u0105\u201d, Medalem Komisji Edukacji Narodowej, Medalem Uznania przez PB/MK Team za wk\u0142ad w rozw\u00f3j projektu Superconducting Super Collider w Terasie.\n\nPowr\u00f3t", "metadata": {"url": "https://www.agh.edu.pl/pracownicy/odeszli/info/article/zmarl-prof-adam-chrzanowski/", "title": "Zmar\u0142 prof. Adam Chrzanowski -- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "ecfa127d30aff5bf8ef01defaf0353d5", "word_count": 446, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}