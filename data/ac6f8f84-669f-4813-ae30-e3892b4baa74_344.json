{"content": "#  Historia i tradycja -- Serwis Akademii G\u00f3rniczo-Hutniczej \n\nURL: https://agh.edu.pl/o-agh/historia-i-tradycja\nCrawled: 2025-03-19 21:07:03\n\nSkip to content \u2193\n\n Historia i tradycja \n\nStarania o utworzenie w Krakowie uczelni g\u00f3rniczej oraz powo\u0142anie kadry naukowej rozpocz\u0119\u0142y si\u0119 w drugiej po\u0142owie XIX w. i nasili\u0142y wraz z uzyskaniem przez Galicj\u0119 autonomii w 1860 r. Powsta\u0142o w\u00f3wczas wiele projekt\u00f3w, w kt\u00f3rych rozpatrywano m.in. utworzenie samodzielnej akademii g\u00f3rniczej b\u0105d\u017a wydzia\u0142u g\u00f3rniczego przy politechnice we Lwowie lub przy Instytucie Technicznym w Krakowie.\n\nNa pocz\u0105tku XX w. grupa in\u017cynier\u00f3w i dzia\u0142aczy g\u00f3rniczych \u2013 pod przewodnictwem in\u017c. Jana Zara\u0144skiego, pos\u0142a do austriackiej Rady Pa\u0144stwa \u2013 podj\u0119\u0142a na nowo zabiegi zmierzaj\u0105ce do powo\u0142ania w Krakowie wy\u017cszej uczelni kszta\u0142c\u0105cej w j\u0119zyku polskim kadr\u0119 dla g\u00f3rnictwa. Prowadzono tak\u017ce intensywne dzia\u0142ania dyplomatyczne w Wiedniu, aby uzyska\u0107 przychylno\u015b\u0107 rz\u0105du austriackiego.\n\nStarania te zosta\u0142y uwie\u0144czone powodzeniem \u2013 10 lipca 1912 r. w\u0142adze Krakowa otrzyma\u0142y informacj\u0119 o decyzji rz\u0105du ze zgod\u0105 na za\u0142o\u017cenie w mie\u015bcie akademii g\u00f3rniczej.\n\nNotatka z konferencji u prezydenta miasta Krakowa Juliusza Lea. \n\n\u0179r\u00f3d\u0142o: Archiwum Narodowe w Krakowie.\n\nW kwietniu 1913 r. Ministerstwo Rob\u00f3t Publicznych w Wiedniu, kt\u00f3remu podlega\u0142y sprawy g\u00f3rnictwa, powo\u0142a\u0142o Komitet Organizacyjny Akademii G\u00f3rniczej w Krakowie.\n\nPrzewodnicz\u0105cym komitetu zosta\u0142 prof. J\u00f3zef Morozewicz. Funkcj\u0119 wiceprzewodnicz\u0105cego obj\u0105\u0142 Jan Zara\u0144ski, kt\u00f3ry by\u0142 tak\u017ce konsultantem ministerstwa do spraw nowej uczelni. 31 maja 1913 r. cesarz Franciszek J\u00f3zef I podpisa\u0142 dokument zatwierdzaj\u0105cy utworzenie wy\u017cszej szko\u0142y g\u00f3rniczej w Krakowie.\n\nW tym samym roku zorganizowano konkurs na projekt gmachu akademii, kt\u00f3ry wygra\u0142 S\u0142awomir Odrzywolski, przy wsp\u00f3\u0142pracy z Adamem Ballenstedtem. Jesieni\u0105 1913 r. mianowano pierwszego profesora uczelni \u2013 Jana Zara\u0144skiego.\n\nWybuch I wojny \u015bwiatowej uniemo\u017cliwi\u0142 otwarcie uczelni i zainaugurowanie w niej w pa\u017adzierniku 1914 r. pierwszego roku akademickiego.\n\nW notatce z konferencji u prezydenta miasta Krakowa Juliusza Lea widnieje dopisek dotycz\u0105cy Akademii G\u00f3rniczej. Urz\u0119dnik magistratu, prawdopodobnie porz\u0105dkuj\u0105c dokumenty, dopisa\u0142 w rogu kartki na jednym z dokument\u00f3w: \u201eWskutek wybuchu wojny nie otwarto akademii g\u00f3rniczej, ca\u0142a sprawa odroczona do spokojnych czas\u00f3w, 21 marca 1915 r.\u201d.\n\nPo odzyskaniu przez Polsk\u0119 niepodleg\u0142o\u015bci w 1918 r. Komitet Organizacyjny Akademii G\u00f3rniczej wznowi\u0142 prace.\n\n8 kwietnia 1919 r. Rada Ministr\u00f3w podj\u0119\u0142a uchwa\u0142\u0119 w sprawie za\u0142o\u017cenia i uruchomienia Akademii G\u00f3rniczej w Krakowie.\n\nNa wniosek Komitetu Organizacyjnego AG Naczelnik Pa\u0144stwa J\u00f3zef Pi\u0142sudski mianowa\u0142 z dniem 1 maja 1919 r. sze\u015bciu profesor\u00f3w: W\u0142adys\u0142awa G\u0105siorowskiego, Antoniego Hoborskiego, Kazimierza Klinga, Stefana Kreutza, Stanis\u0142awa P\u0142u\u017ca\u0144skiego i Jana Stocka.\n\nRektorem zosta\u0142 mianowany prof. Stanis\u0142aw P\u0142u\u017ca\u0144ski, ale nie podj\u0105\u0142 obowi\u0105zk\u00f3w rektorskich ani profesorskich, gdy\u017c w tym czasie pe\u0142ni\u0142 funkcje doradcy w G\u0142\u00f3wnym Urz\u0119dzie Zakup\u00f3w dla Armii i z tego powodu otrzyma\u0142 urlop od 1 lipca 1919 do ko\u0144ca wrze\u015bnia 1920 r.\n\nPo uruchomieniu pierwszego roku studi\u00f3w w krakowskiej Akademii G\u00f3rniczej ca\u0142y ci\u0119\u017car prac i obowi\u0105zk\u00f3w organizacyjnych wzi\u0119li na siebie profesorowie J\u00f3zef Morozewicz i Antoni Hoborski, kt\u00f3ry zosta\u0142 pierwszym dziekanem Wydzia\u0142u G\u00f3rniczego, pierwszym urz\u0119duj\u0105cym rektorem (1920\u20131922) i kierownikiem Zak\u0142adu Matematyki (1919\u20131939). 20 pa\u017adziernika 1919 r. Naczelnik Pa\u0144stwa J\u00f3zef Pi\u0142sudski dokona\u0142 uroczystego otwarcia Akademii G\u00f3rniczej w auli Uniwersytetu Jagiello\u0144skiego.\n\nStudenci Akademii G\u00f3rniczej brali czynny udzia\u0142 w wojnie polsko-bolszewickiej w 1920 r. Wydarzenia te opisa\u0142 prof. Antoni Hoborski: \u201eca\u0142a nasza m\u0142odzie\u017c podda\u0142a si\u0119 ochotniczemu poborowi wojskowemu, na kt\u00f3rym by\u0142em obecny; potem dnia 19 lipca 1920 r. wyjecha\u0142a do swych oboz\u00f3w (tylko 6 uznano za niezdolnych do s\u0142u\u017cby)\u201d.\n\nZgodnie z ustaw\u0105 o szko\u0142ach akademickich z 1920 r. Akademia G\u00f3rnicza nale\u017ca\u0142a do tzw. pa\u0144stwowych szk\u00f3\u0142 akademickich (maj\u0105cych okre\u015blone prawa i przywileje, np. nadawania stopni naukowych).\n\nAkademia boryka\u0142a si\u0119 z trudno\u015bciami lokalowymi. W pierwszym roku funkcjonowania uczelni wyk\u0142ady odbywa\u0142y si\u0119 w budynkach Uniwersytetu Jagiello\u0144skiego. Ministerstwo w lipcu 1920 r. przyzna\u0142o uczelni wymagaj\u0105cy remontu budynek przy ul. Krzemionki 11, w kt\u00f3rym z czasem urz\u0105dzono sale wyk\u0142adowe i laboratoria, a tak\u017ce mieszkania dla profesor\u00f3w i student\u00f3w. Prowizoryczne pomieszczenia znajdowa\u0142y si\u0119 w budynku szkolnym przy ul. Loreta\u0144skiej 18 uzyskanym od miasta w 1912 r., a wynajmowane w Pa\u0144stwowej Szkole Przemys\u0142owej przy al. Mickiewicza 7, w szkole powszechnej przy ul. Smole\u0144sk 7 oraz budynku klasztoru ss. Augustianek przy ul. Ska\u0142ecznej.\n\nWznowiono prace nad budow\u0105 gmachu. Przedwojenny projekt S\u0142awomira Odrzywolskiego stanowi\u0142 punkt wyj\u015bcia, a jako wsp\u00f3\u0142projektanta wybrano Wac\u0142awa Krzy\u017canowskiego, kt\u00f3ry opracowa\u0142 elewacje oraz wn\u0119trza.\n\n15 czerwca 1923 r. odby\u0142a si\u0119 uroczysto\u015b\u0107 po\u0142o\u017cenia kamienia w\u0119gielnego pod budow\u0119 gmachu Akademii.\n\nReporta\u017c z wizyty prezydenta Wojciechowskiego w Krakowie \u2013 wmurowanie aktu erekcyjnego pod budow\u0119 Akademii G\u00f3rniczej\n\nOd wrze\u015bnia 1929 r. do marca 1930 r. sukcesywnie wprowadzano do gmachu uczelni katedry oraz administracj\u0119 uczelni, a w 1935 r. dokonano uroczystego po\u015bwi\u0119cenia budynku. Budowla sw\u00f3j ostateczny kszta\u0142t uzyska\u0142a nied\u0142ugo przed wybuchem wojny. Gmach Akademii G\u00f3rniczej stanowi przyk\u0142ad nurtu akademickiego klasycyzmu modnego w latach 20. XX wieku w Polsce. Dekoracj\u0119 frontonu uzupe\u0142ni\u0142y pomniki g\u00f3rnik\u00f3w i hutnik\u00f3w. Figury wykonane w 1935 r. by\u0142y dzie\u0142em rze\u017abiarza Jana Raszki. 24 sierpnia 1939 r. na szczycie budynku umieszczono figur\u0119 \u015bw. Barbary, kt\u00f3r\u0105 wykona\u0142 Stefan Zbigniewicz\n\nUczelnia szybko osi\u0105gn\u0119\u0142a wysoki poziom kszta\u0142cenia, wchodz\u0105c do grona najlepszych europejskich szk\u00f3\u0142 g\u00f3rniczych. Ponadto \u015bci\u015ble wsp\u00f3\u0142pracowa\u0142a, w miar\u0119 si\u0142 i \u015brodk\u00f3w, z przemys\u0142em, zachowuj\u0105c \u0142\u0105czno\u015b\u0107 z gospodark\u0105 kraju.\n\nW okresie mi\u0119dzywojennym na dw\u00f3ch wydzia\u0142ach \u2013 Wydziale G\u00f3rniczym i Wydziale Hutniczym \u2013 Akademia wykszta\u0142ci\u0142a 792 in\u017cynier\u00f3w, spo\u015br\u00f3d kt\u00f3rych wielu zajmowa\u0142o wysokie stanowiska w polskim przemy\u015ble oraz szkolnictwie wy\u017cszym.\n\nNajazd Niemiec na Polsk\u0119 we wrze\u015bniu 1939 r. przerwa\u0142 dzia\u0142alno\u015b\u0107 uczelni. 6 wrze\u015bnia Krak\u00f3w zaj\u0119\u0142y wojska niemieckie. Rozpocz\u0119\u0142a si\u0119 grabie\u017c mienia uczelni i przygotowywanie gmachu Akademii G\u00f3rniczej na siedzib\u0119 tzw. rz\u0105du Generalnego Gubernatorstwa (niem. Regierung des Generalgouvernements, GG). W 1940 r. rze\u017aba \u015bw. Barbary zosta\u0142a zrzucona z dachu budynku g\u0142\u00f3wnego i rozbita.\n\n6 listopada 1939 r. zwo\u0142ano og\u00f3lne zebranie profesor\u00f3w UJ w celu poinformowania zebranych o pogl\u0105dach niemieckich w\u0142adz na sprawy nauki i szkolnictwa. W dniu tym o godz. 12.00 w sali nr 66 Collegium Novum zebrali si\u0119 licznie profesorowie i wyk\u0142adowcy. Budynek zosta\u0142 otoczony przez gestapo, a zebrani aresztowani. W\u015br\u00f3d aresztowanych znale\u017ali si\u0119 r\u00f3wnie\u017c profesorowie Akademii G\u00f3rniczej, kt\u00f3rzy w tym czasie brali udzia\u0142 w zebraniu w\u0142asnym, odbywaj\u0105cym si\u0119 w sali posiedze\u0144 Wydzia\u0142u Filozoficznego UJ. Uwi\u0119ziono 183 osoby spo\u015br\u00f3d profesor\u00f3w, docent\u00f3w i asystent\u00f3w Uniwersytetu Jagiello\u0144skiego i Akademii G\u00f3rniczej oraz wiele os\u00f3b spoza Uniwersytetu.\n Aresztowanych zatrzymano w wi\u0119zieniu przy ul. Montelupich w Krakowie. Nast\u0119pnie przeniesiono ich do koszar przy ul. Mazowieckiej, a potem przewieziono do wi\u0119zienia we Wroc\u0142awiu i w ko\u0144cu do obozu koncentracyjnego w Sachsenhausen.\n\nW\u015br\u00f3d aresztowanych w tzw. \u201eSonderaktion Krakau\u201d znale\u017ali si\u0119 profesorowie: Zygmunt Sariusz-Bielski, Witold Budryk, Edmund Chromi\u0144ski, Stefan Czarnocki, Iwan Feszczenko-Czopiwski, Roman Dawidowski, Stanis\u0142aw Go\u0142\u0105b, Antoni Hoborski, Stanis\u0142aw Jask\u00f3lski, Mieczys\u0142aw Je\u017cewski, Aleksander Krupkowski, Adam Ludkiewicz, Izydor Stella-Sawicki, Wilhelm Staronka, Jan Studniarski, W\u0142adys\u0142aw Takli\u0144ski, Feliks Zalewski, docenci: Andrzej Bolewski, Miko\u0142aj Czy\u017cewski, Edward Windakiewicz, wyk\u0142adowca Antoni Meyer, starszy asystent Julian Kamecki.\n\nPo kilku dniach zwolniono profesora Iwana Feszczenko-Czopiwskiego i docenta Miko\u0142aja Czy\u017cewskiego, kt\u00f3rzy byli obywatelami ukrai\u0144skimi. Ze wzgl\u0119du na podesz\u0142y wiek zwolniony zosta\u0142 tak\u017ce docent Edward Windakiewicz (mia\u0142 wtedy 81 lat).\n\nW obozie koncentracyjnym utracili \u017cycie:\n\nprof. Antoni Hoborski \u2013 pierwszy rektor Akademii G\u00f3rniczej w latach 1920\u20131922,\n\nprof. W\u0142adys\u0142aw Takli\u0144ski \u2013 rektor Akademii G\u00f3rniczej w latach 1933\u20131939,\n\ndr in\u017c. Antoni Meyer, kierownik Katedry Prawoznawstwa Wydzia\u0142u G\u00f3rniczego AG w latach 1932\u20131939.\n\n9 lutego 1940 r. zwolniono starszych profesor\u00f3w, a w obozie pozostali: Andrzej Bolewski, Stanis\u0142aw Go\u0142\u0105b i Julian Kamecki. Przewieziono ich do obozu koncentracyjnego w Dachau i dopiero w ostatnim kwartale 1940 r. zwolniono. Zwolnienie profesor\u00f3w AG by\u0142o mo\u017cliwe na skutek szerokiej akcji protestacyjnej prowadzonej przez \u015brodowiska naukowc\u00f3w ca\u0142ego \u015bwiata.\n\nAkademia G\u00f3rnicza w obozach koncentracyjnych Sachsenhausen i Dachau (wspomnienia prof. Andrzeja Bolewskiego)\u00a0\n\nKarta poczty obozowej KL Sachsenhausen adresowana do Marii Bolewskiej, nadana przez Andrzeja Bolewskiego 29 grudnia 1939 r. Fot. Muzeum Krakowa \n\nW\u015br\u00f3d ofiar zamordowanych przez NKWD na terenie Zwi\u0105zku Radzieckiego w okresie kwiecie\u0144\u2013maj 1940 r. znalaz\u0142o si\u0119 trzech pracownik\u00f3w Akademii G\u00f3rniczej:\n\ndr in\u017c. Zygmunt Mitera \u2013 adiunkt Wydzia\u0142u G\u00f3rniczego (zamordowany w tzw. obozie charkowskim),\n\nin\u017c. Tadeusz Ramza \u2013 starszy asystent Wydzia\u0142u G\u00f3rniczego (zamordowany strza\u0142em w ty\u0142 g\u0142owy podczas likwidacji obozu jenieckiego polskich oficer\u00f3w w Starobielsku),\n\nin\u017c. Augustyn Jelonek \u2013 adiunkt Wydzia\u0142u Hutniczego (zamordowany strza\u0142em w ty\u0142 g\u0142owy podczas likwidacji obozu jenieckiego polskich oficer\u00f3w w Starobielsku).\n\nPod niemieckim przymusem, ale za wiedz\u0105 i zgod\u0105 rz\u0105du polskiego w Londynie i w\u0142adz podziemnych w Polsce, w 1943 r. do Katynia uda\u0142o si\u0119 kilkunastu Polak\u00f3w, w tym m.in. pisarz Ferdynand Goetel (sekretarz Akademii G\u00f3rniczej w latach 1920\u20131925, brat prof. Walerego Goetla). Komisje potwierdzi\u0142y, \u017ce zbrodnia na polskich oficerach jest dzie\u0142em Sowiet\u00f3w. Po wojnie Ferdynand Goetel by\u0142 dla Sowiet\u00f3w jednym z najbardziej niewygodnych \u015bwiadk\u00f3w zbrodni katy\u0144skiej.\n\nDzi\u0119ki ofiarno\u015bci pracownik\u00f3w Akademii G\u00f3rniczej uda\u0142o si\u0119 uratowa\u0107 ksi\u0119gozbi\u00f3r Biblioteki G\u0142\u00f3wnej i zdeponowa\u0107 go w Bibliotece Jagiello\u0144skiej. Dzia\u0142alno\u015b\u0107 Akademii zesz\u0142a do konspiracyjnego podziemia, a w\u0142adze rektorskie stara\u0142y si\u0119 odzyska\u0107 lub stworzy\u0107 prowizoryczn\u0105 baz\u0119 lokalow\u0105 i materia\u0142ow\u0105.\n\nZa zgod\u0105 okupanta we wrze\u015bniu 1940 r. w budynku na Krzemionkach (Podg\u00f3rze) b\u0119d\u0105cym w dyspozycji AG uruchomiono \u015bredni\u0105 Pa\u0144stwow\u0105 Szko\u0142\u0119 G\u00f3rniczo-Hutniczo-Miernicz\u0105 (Staatliche Fachschule f\u00fcr Berg- H\u00fctten- und Vermessungswesen) z polskim j\u0119zykiem wyk\u0142adowym. Dyrektorem szko\u0142y zosta\u0142 prof. Walery Goetel, a nauczycielami profesorowie zamkni\u0119tej AG. Profesorowie i asystenci zaanga\u017cowali si\u0119 r\u00f3wnie\u017c w tajne nauczanie, prowadz\u0105c wyk\u0142ady i \u0107wiczenia dla student\u00f3w AG. W toku tajnego nauczania przeprowadzono 278 egzamin\u00f3w kursowych i 16 przewod\u00f3w dyplomowych.\n\nInauguracja pierwszego roku akademickiego po II wojnie \u015bwiatowej odby\u0142a si\u0119 16 kwietnia 1945 r.\n\nNa prze\u0142omie lipca i sierpnia 1945 r. prof. Andrzej Bolewski wraz z prof. Walerym Goetlem i prof. Stanis\u0142awem Leszczyckim (UJ) znale\u017ali si\u0119 w grupie ekspert\u00f3w towarzysz\u0105cych delegacji rz\u0105dowej na konferencj\u0119 w Poczdamie. Brali oni udzia\u0142 w negocjacjach Wielkiej Tr\u00f3jki w sprawie wytyczenia zachodniej granicy Polski.\n W 1947 r. podj\u0119to wewn\u0119trzn\u0105 uchwa\u0142\u0119, by zmieni\u0107 nazw\u0119 uczelni na Akademia G\u00f3rniczo-Hutnicza. Formalne zatwierdzenie tej uchwa\u0142y przez w\u0142adze nadrz\u0119dne nast\u0105pi\u0142o w\u00a01949\u00a0r.\n\nZ inicjatywy rektora prof. Walerego Goetla, kt\u00f3ry wypromowa\u0142 dalekosi\u0119\u017cny plan rozwoju uczelni, przyst\u0105piono do jej rozbudowy. Plan ten by\u0142 realizowany w kolejnych dekadach.\n\nW okresie PRL profil prac naukowych i dydaktyki uczelni zosta\u0142 dostosowany do potrzeb rozwoju przemys\u0142u, a sama uczelnia rozwija\u0142a si\u0119 szybciej ni\u017c jakakolwiek inna szko\u0142a wy\u017csza.\n\nW wydarzeniach marcowych, kt\u00f3re w Krakowie rozpocz\u0119\u0142y si\u0119 11 marca 1968 r. (trzy dni po s\u0142ynnym wiecu w Warszawie), brali udzia\u0142 g\u0142\u00f3wnie studenci UJ i AGH, a o\u015brodek dowodzenia ruchu mie\u015bci\u0142 si\u0119 w akademiku UJ \u201e\u017baczek\u201d oraz zamieszkanym przez student\u00f3w AGH akademiku przy Reymonta 17.\n\nW 1969 r. patronem Akademii zosta\u0142 Stanis\u0142aw Staszic. Uczelnia otrzyma\u0142a w\u00f3wczas sw\u00f3j sztandar.\n\nW 1979 r. podj\u0119to decyzj\u0119 o odtworzeniu rze\u017ab g\u00f3rnik\u00f3w i hutnik\u00f3w. Odlewy w br\u0105zie wykonano w na podstawie nowych projekt\u00f3w rze\u017abiarzy: Bogusza Salwi\u0144skiego \u2013 grupa rze\u017ab g\u00f3rnik\u00f3w i Jana Sieka \u2013 grupa rze\u017ab hutnik\u00f3w.\n\nW dniach 14\u201316 grudnia 1981 r. ponad 400 pracownik\u00f3w AGH sprzeciwi\u0142o si\u0119 wprowadzeniu stanu wojennego, organizuj\u0105c strajk okupacyjny. Miejscem strajku by\u0142 budynek C-4. NSZZ \u201eSolidarno\u015b\u0107\u201d AGH by\u0142 jedyn\u0105 w Krakowie i jedn\u0105 z trzech organizacji uczelnianych w kraju, kt\u00f3re zorganizowa\u0142y strajki okupacyjne w pierwszych dniach stanu wojennego.\n\nOd lat 90. XX w. uczelnia rozbudowuje kierunki studi\u00f3w, kt\u00f3re wyznaczaj\u0105 post\u0119p technologiczny, takie jak m.in. automatyka i robotyka, informatyka, elektronika i telekomunikacja, in\u017cynieria biomedyczna, mechatronika.\n\nW roku akademickim 2006/2007 wdro\u017cono nowy System Identyfikacji Wizualnej. Wprowadzono m.in. nowy znak identyfikuj\u0105cy AGH.\n\nWej\u015bcie AGH w XXI w. wi\u0105\u017ce si\u0119 z intensywn\u0105 rozbudow\u0105 uczelni. Od tego czasu kampus wzbogaci\u0142 si\u0119 o kilkana\u015bcie nowych budynk\u00f3w, a wiele dotychczasowych obiekt\u00f3w zosta\u0142o zmodernizowanych.\n\nStopka\n\nW\u0142adze\n\nWydzia\u0142y, szko\u0142a doktorska, jednostki\n\nFakty i liczby\n\nHistoria i tradycja\n\nOferta badawcza\n\nOferta dla biznesu\n\nSpo\u0142eczna odpowiedzialno\u015b\u0107\n\nStudia\n\nKierunki studi\u00f3w\n\nStudia podyplomowe\n\nKursy i szkolenia\n\nOpen AGH \u2013 Otwarte Zasoby Edukacyjne\n\nBaza Danych o Autorach i Publikacjach AGH\n\nBiuletyn Informacji Publicznej\n\nZam\u00f3wienia publiczne\n\nFinansowanie z bud\u017cetu pa\u0144stwa\n\nOferty pracy\n\nDla medi\u00f3w\n\nPatronaty\n\nSklep Internetowy AGH\n\nKontakt\n\nSpis pracownik\u00f3w\n\nOchrona danych osobowych\n\nR\u00f3wno\u015b\u0107 w AGH\n\nDeklaracja dost\u0119pno\u015bci\n\nCyberbezpiecze\u0144stwo\n\nPoczta AGH\n\nMapa strony\n\nBack", "metadata": {"url": "https://agh.edu.pl/o-agh/historia-i-tradycja", "title": " Historia i tradycja -- Serwis Akademii G\u00f3rniczo-Hutniczej ", "depth": 1, "duplicate": false, "content_hash": "cd510651a7019617b8e3ea79639dbb21", "word_count": 1855, "headings": [{"level": 1, "text": "Historia i tradycja"}, {"level": 2, "text": "Stopka"}]}}