{"content": "#  Nostryfikacja dyplom\u00f3w uko\u0144czenia studi\u00f3w -- Centrum Obs\u0142ugi Kszta\u0142cenia AGH \n\nURL: https://www.cok.agh.edu.pl/nostryfikacja-dyplomow-ukonczenia-studiow\nCrawled: 2025-03-19 22:40:49\n\nPrzejd\u017a do tre\u015bci\n\nPrzejd\u017a do stopki\n\n Nostryfikacja dyplom\u00f3w uko\u0144czenia studi\u00f3w \n\n Podstawowe informacje o nostryfikacji \n\nDyplom uko\u0144czenia studi\u00f3w za granic\u0105 mo\u017ce by\u0107 uznany za r\u00f3wnowa\u017cny odpowiedniemu polskiemu dyplomowi i tytu\u0142owi zawodowemu na podstawie umowy mi\u0119dzynarodowej (wykaz um\u00f3w \u2013\u00a0\nhttps://www.gov.pl/web/nauka/umowy-dwustronne-dotyczace-uznawalnosci-wyksztalcenia\n) okre\u015blaj\u0105cej r\u00f3wnowa\u017cno\u015b\u0107, a w przypadku jej braku \u2013 w drodze post\u0119powania nostryfikacyjnego. Osoba, kt\u00f3rej dyplom zosta\u0142 uznany za r\u00f3wnowa\u017cny polskiemu dyplomowi i tytu\u0142owi, \nmo\u017ce pos\u0142ugiwa\u0107 si\u0119 odpowiednim polskim tytu\u0142em zawodowym\n.\n\nPost\u0119powanie nostryfikacyjne wszczyna si\u0119 na wniosek zainteresowanego, kt\u00f3ry nale\u017cy z\u0142o\u017cy\u0107 do uczelni posiadaj\u0105cej odpowiedni\u0105 kategori\u0119 naukow\u0105 (A+, A albo B+) w dyscyplinie, kt\u00f3rej dotyczy wniosek. Osoba sk\u0142adaj\u0105ca wniosek powinna r\u00f3wnie\u017c bra\u0107 pod uwag\u0119 profil uczelni, pozwalaj\u0105cy na jego merytoryczn\u0105 ocen\u0119.\n\nZa post\u0119powanie nostryfikacyjne pobierana jest op\u0142ata w wysoko\u015bci \n4 685\n\u00a0\u00a0PLN.\n\nW przypadku stwierdzenia braku w\u0142a\u015bciwo\u015bci uczelni do przeprowadzenia post\u0119powania, uczelnia wydaje postanowienie o odmowie jego przeprowadzenia, na kt\u00f3re przys\u0142uguje za\u017calenie. \nNie pobiera si\u0119 w\u00f3wczas op\u0142aty za post\u0119powanie nostryfikacyjne.\n\n Przebieg procedury nostryfikacji w AGH (maksymalnie 90 dni) \n\nProcedurze s\u0105 podawane \nwy\u0142\u0105cznie\n wnioski, kt\u00f3re spe\u0142niaj\u0105 wszystkie wymogi formalne, tzn. z\u0142o\u017cone zosta\u0142y wszystkie wymagane dokumenty oraz \nzosta\u0142a uiszczona op\u0142ata za przeprowadzenie procedury nostryfikacyjnej.\n\nDo terminu maksymalnie 90 dni nie wlicza si\u0119 okres\u00f3w wyznaczonych na:\n\nprzed\u0142o\u017cenie apostille lub legalizacji i t\u0142umaczenia dokument\u00f3w\n\nz\u0142o\u017cenie egzamin\u00f3w lub odbycie praktyk zawodowych \u2013 w przypadku zobowi\u0105zania wnioskodawcy do uzupe\u0142nienia efekt\u00f3w uczenia si\u0119.\n\n Wymagane dokumenty oraz z\u0142o\u017cenie wniosku \n\nPost\u0119powanie nostryfikacyjne w AGH odbywa si\u0119 zgodnie z Zarz\u0105dzeniem nr 53 Rektora AGH z 10 wrze\u015bnia 2021 r.:\n\nZarz\u0105dzenie ws. nostryfikacji dyplom\u00f3w uko\u0144czenia studi\u00f3w za granic\u0105 oraz potwierdzania uko\u0144czenia studi\u00f3w na okre\u015blonym poziomie w AGH:\n\nZa\u0142\u0105cznik nr 1* \u2013 wniosek ws. nostryfikacji dyplomu\n\n* Za\u0142\u0105cznik jest dwuj\u0119zyczny (polsko-angielski).\n\nAby rozpocz\u0105\u0107 post\u0119powanie ws. nostryfikacji dyplomu nale\u017cy z\u0142o\u017cy\u0107 wniosek wg wzoru powy\u017cej oraz nast\u0119puj\u0105ce za\u0142\u0105czniki, tj.:\n\ndyplom uko\u0144czenia studi\u00f3w;\n\ndokumenty umo\u017cliwiaj\u0105ce ocen\u0119 przebiegu studi\u00f3w, uzyskiwanych efekt\u00f3w uczenia si\u0119 i czasu trwania studi\u00f3w, w szczeg\u00f3lno\u015bci: suplement do dyplomu, wykaz zaliczonych przedmiot\u00f3w i uzyskanych ocen, indeks lub inny dokument, praca dyplomowa;\n\n\u015bwiadectwo, dyplom lub inny dokument, na podstawie kt\u00f3rego wnioskodawca zosta\u0142 przyj\u0119ty na studia;\n\ndow\u00f3d wniesienia op\u0142aty (4\u00a0685 PLN) za post\u0119powanie nostryfikacyjne.\n\nWniosek nale\u017cy z\u0142o\u017cy\u0107 w\u00a0\nbiurze Centrum Obs\u0142ugi Kszta\u0142cenia AGH.\n\nDyplom uko\u0144czenia studi\u00f3w, kt\u00f3ry b\u0119dzie nostryfikowany, suplement do dyplomu oraz dokument, na podstawie, kt\u00f3rego wnioskodawca zosta\u0142 przyj\u0119ty na studia nale\u017cy przed\u0142o\u017cy\u0107 \nw oryginale\n w celu wykonania przez upowa\u017cnionego pracownika uczelni po\u015bwiadczonej kopii. Orygina\u0142y tych dokument\u00f3w s\u0105 zwracane wnioskodawcy.\n\nSugerujemy, aby do dokumentacji umo\u017cliwiaj\u0105cej ocen\u0119 przebiegu studi\u00f3w, w szczeg\u00f3lno\u015bci w zakresie nabywanej wiedzy i umiej\u0119tno\u015bci, do\u0142\u0105czy\u0107 bardziej szczeg\u00f3\u0142owe opisy programu studi\u00f3w, zrealizowanych przedmiot\u00f3w (sylabusy). Je\u015bli opisy s\u0105 dost\u0119pne w formie elektronicznej, akceptowalne jest wskazanie linku do strony internetowej, na kt\u00f3rej si\u0119 znajduj\u0105.\n\nDo wniosku nale\u017cy tak\u017ce do\u0142\u0105czy\u0107\n t\u0142umaczenia przysi\u0119g\u0142e \nna j\u0119zyk polski za\u0142\u0105cznik\u00f3w (dyplom uko\u0144czenia studi\u00f3w, kt\u00f3ry b\u0119dzie nostryfikowany, suplement do dyplomu oraz dokument, na podstawie, kt\u00f3rego wnioskodawca zosta\u0142 przyj\u0119ty na studia). T\u0142umaczenia powinny by\u0107 sporz\u0105dzone i po\u015bwiadczone przez \nt\u0142umacza przysi\u0119g\u0142ego albo sporz\u0105dzone i po\u015bwiadczone przez zagranicznego t\u0142umacza i po\u015bwiadczone przez w\u0142a\u015bciwego konsula Rzeczypospolitej Polskiej\n.\n\nW przypadku w\u0105tpliwo\u015bci co do autentyczno\u015bci dokument\u00f3w, o kt\u00f3rych mowa powy\u017cej, AGH mo\u017ce za\u017c\u0105da\u0107 przed\u0142o\u017cenia przez wnioskodawc\u0119 okre\u015blonego dokumentu wraz z \napostille lub legalizacj\u0105\n wykonan\u0105 przez konsula Rzeczypospolitej Polskiej, w\u0142a\u015bciwego dla pa\u0144stwa, na kt\u00f3rego terytorium lub w kt\u00f3rego systemie edukacji lub szkolnictwa wy\u017cszego wydano dany dokument, lub akredytowane w Rzeczypospolitej Polskiej lub innym pa\u0144stwie cz\u0142onkowskim Unii Europejskiej, pa\u0144stwie cz\u0142onkowskim Europejskiego Porozumienia o Wolnym Handlu (EFTA) \u2013 stronie umowy o Europejskim Obszarze Gospodarczym lub pa\u0144stwie cz\u0142onkowskim Organizacji Wsp\u00f3\u0142pracy Gospodarczej i Rozwoju (OECD) przedstawicielstwo dyplomatyczne lub urz\u0105d konsularny pa\u0144stwa, na kt\u00f3rego terytorium lub w kt\u00f3rego systemie edukacji lub szkolnictwa wy\u017cszego wydano dany dokument.\n\n Op\u0142ata za przeprowadzenie nostryfikacji dyplomu \n\nOp\u0142at\u0119 za przeprowadzenie post\u0119powania w wysoko\u015bci \n4\n\u00a0685 PLN\n\u00a0(tj. 50% minimalnego miesi\u0119cznego wynagrodzenia profesora w uczelni publicznej) nale\u017cy ui\u015bci\u0107 na konto AGH: 96 1240 4722 1111 0000 4858 2922 \u2013 nr subkonta: 9715.\n\nTytu\u0142 przelewu powinien zawiera\u0107 nr subkonta: 9715 oraz dane osoby aplikuj\u0105cej, np. 9715/Jan Kowalski/op\u0142ata za post\u0119powanie ws. nostryfikacji dyplomu.\n\nUiszczenie op\u0142aty za post\u0119powanie nostryfikacyjne jest jednym z wymog\u00f3w formalnych, kt\u00f3rych nale\u017cy dope\u0142ni\u0107, sk\u0142adaj\u0105c wniosek.\n\n Merytoryczna ocena wniosku \n\nProrektor ds. Kszta\u0142cenia przekazuje wniosek odpowiedniemu wydzia\u0142owi AGH. Dziekan tego wydzia\u0142u powo\u0142uje Zesp\u00f3\u0142, kt\u00f3rego zadaniem jest merytoryczna ocena wniosku. Ocena ta polega m.in. na por\u00f3wnaniu programu studi\u00f3w czy uzyskanych efekt\u00f3w uczenia si\u0119 podczas studi\u00f3w zagranic\u0105 z programem i efektami podobnego kierunku studi\u00f3w w AGH.\n\nPo przeprowadzeniu procedury oceny wniosku Zesp\u00f3\u0142 sporz\u0105dza protok\u00f3\u0142 wraz z opini\u0105:\n\npozytywn\u0105 w sprawie uznania dyplomu uko\u0144czenia studi\u00f3w za r\u00f3wnowa\u017cny dyplomowi polskiemu i odpowiedniemu tytu\u0142owi zawodowemu\n\nWydawane jest w\u00f3wczas \nza\u015bwiadczenie o r\u00f3wnowa\u017cno\u015bci dyplomu uzyskanego za granic\u0105 z polskim dyplomem i tytu\u0142em zawodowym.\n Za\u015bwiadczenie jest wa\u017cne \u0142\u0105cznie z orygina\u0142em dyplomu albo odpisem dyplomu po\u015bwiadczonym za zgodno\u015b\u0107 z orygina\u0142em.\n\nnegatywn\u0105 w sprawie odmowy uznania dyplomu uko\u0144czenia studi\u00f3w za r\u00f3wnowa\u017cny dyplomowi polskiemu i odpowiedniemu tytu\u0142owi zawodowemu;\n\nw sprawie zobowi\u0105zania aplikanta do z\u0142o\u017cenia okre\u015blonych egzamin\u00f3w lub odbycia praktyk zawodowych w przypadku stwierdzenia r\u00f3\u017cnic w programie studi\u00f3w, efektach uczenia si\u0119 lub czasie trwania studi\u00f3w.\n\nW przypadku zobowi\u0105zania do uzupe\u0142nienia efekt\u00f3w kszta\u0142cenia dziekan wydzia\u0142u informuje wnioskodawc\u0119 na pi\u015bmie wraz z uzasadnieniem o konieczno\u015bci z\u0142o\u017cenia okre\u015blonych egzamin\u00f3w lub odbycia praktyk zawodowych wraz ze wskazaniem warunk\u00f3w i termin\u00f3w przeprowadzenia egzamin\u00f3w lub odbycia praktyk zawodowych.\n\n Zako\u0144czenie post\u0119powania \n\nProrektor ds. Kszta\u0142cenia po otrzymaniu dokumentacji w wyniku przeprowadzonej oceny merytorycznej wniosku, dzia\u0142aj\u0105c z upowa\u017cnienia Rektora AGH:\n\nuznaje dyplom uko\u0144czenia za granic\u0105 studi\u00f3w za r\u00f3wnowa\u017cny polskiemu dyplomowi i tytu\u0142owi zawodowemu oraz \nwydaje stosowne za\u015bwiadczenie,\n zgodnie ze wzorem stanowi\u0105cym\n\nza\u0142\u0105cznik nr 1 do rozporz\u0105dzenia MNiSW w sprawie nostryfikacji dyplom\u00f3w uko\u0144czenia studi\u00f3w za granic\u0105 oraz potwierdzania uko\u0144czenia studi\u00f3w na okre\u015blonym poziomie\n, \nalbo\n\nw drodze decyzji administracyjnej odmawia uznania dyplomu uko\u0144czenia studi\u00f3w za granic\u0105 za r\u00f3wnowa\u017cny polskiemu dyplomowi i tytu\u0142owi zawodowemu.\n\n Odmowa uznania dyplomu za r\u00f3wnowa\u017cny \n\nOdmowa uznania dyplomu za r\u00f3wnowa\u017cny odpowiedniemu polskiemu dyplomowi uko\u0144czenia studi\u00f3w wy\u017cszych mo\u017ce nast\u0105pi\u0107 w szczeg\u00f3lno\u015bci w przypadku, gdy:\n\ninstytucja, kt\u00f3ra wyda\u0142a dyplom, lub instytucja, w kt\u00f3rej prowadzone by\u0142o kszta\u0142cenie:\n\nw rozumieniu prawa wewn\u0119trznego pa\u0144stwa, w kt\u00f3rego systemie szkolnictwa wy\u017cszego dzia\u0142a ta instytucja, nie by\u0142a akredytowan\u0105 uczelni\u0105 w dniu wydania dyplomu lub realizowa\u0142a program studi\u00f3w nieposiadaj\u0105cy akredytacji w dniu wydania dyplomu,\n\nnie dzia\u0142a w systemie szkolnictwa wy\u017cszego \u017cadnego pa\u0144stwa,\n\nprogram studi\u00f3w wy\u017cszych albo jego cz\u0119\u015b\u0107 by\u0142y realizowane niezgodnie z przepisami pa\u0144stwa, na kt\u00f3rego terenie by\u0142o prowadzone kszta\u0142cenie;\n\nosoba ubiegaj\u0105ca si\u0119 o nostryfikacj\u0119 dyplomu uzyskanego za granic\u0105 nie wykona\u0142a obowi\u0105zk\u00f3w wynikaj\u0105cych z opinii sprawie zobowi\u0105zania aplikanta do z\u0142o\u017cenia okre\u015blonych egzamin\u00f3w lub odbycia praktyk zawodowych w przypadku stwierdzenia r\u00f3\u017cnic w programie studi\u00f3w, efektach uczenia si\u0119 lub czasie trwania studi\u00f3w.\n\n Akty prawne \n\nRozporz\u0105dzenie Ministra Nauki i Szkolnictwa Wy\u017cszego z dnia 28 wrze\u015bnia 2018 r. w sprawie nostryfikacji dyplom\u00f3w uko\u0144czenia studi\u00f3w za granic\u0105 oraz potwierdzania uko\u0144czenia studi\u00f3w na okre\u015blonym poziomie\n\nZarz\u0105dzenie ws. nostryfikacji dyplom\u00f3w uko\u0144czenia studi\u00f3w za granic\u0105 oraz potwierdzania uko\u0144czenia studi\u00f3w na okre\u015blonym poziomie w AGH \n+ \nza\u0142\u0105cznik\n\nKontakt\n\nCentrum Obs\u0142ugi Kszta\u0142cenia\u00a0\n\npaw. C-1\n pok. 114\n al. Mickiewicza 30\n 30-059 Krak\u00f3w\n\n+48 12 617 48 95\n nostryfikacja@agh.edu.pl\n\nPrzydatne linki\n\nsystem Kwalifikator \u2013 NAWA:\n\nhttps://kwalifikator.nawa.gov.pl/\n \u2013 og\u00f3lne informacje o wybranych rodzajach dyplom\u00f3w uko\u0144czenia studi\u00f3w uzyskanych za granic\u0105\n\ninformacje o uznawalno\u015bci \u2013 NAWA:\u00a0\n\nhttps://nawa.gov.pl/uznawalnosc\n\nUznawalno\u015b\u0107 wykszta\u0142cenia, informacje o systemach edukacji:\n\nENIC-NARIC:\n\nhttps://www.enic-naric.net/index.aspx\n\nWorld Higher Education Database:\n\nhttps://www.whed.net/home.php\n\nNUFFIC:\n\nhttps://www.nuffic.nl/en/subjects/diploma/education-systems\n\nNORRIC:\n\nhttps://norric.org/\n\nWENR:\n\nhttps://wenr.wes.org/\n\nAPNNIC:\n\nhttps://apnnic.net/\n\nSCHOLARO PRO:\n\nhttps://www.scholaro.com/pro/Countries\n\nQENTRY:\n\nhttps://www.q-entry.eu/\n\nStopka\n\nKana\u0142 AGH w serwisie YouTube\nFanpage AGH w serwisie Facebook\nFanpage AGH w serwisie Linkedin\nKana\u0142 AGH w serwisie Twitter\nFanpage AGH w serwisie Instagram\nFanpage AGH w serwisie Tiktok\n\nBack", "metadata": {"url": "https://www.cok.agh.edu.pl/nostryfikacja-dyplomow-ukonczenia-studiow", "title": " Nostryfikacja dyplom\u00f3w uko\u0144czenia studi\u00f3w -- Centrum Obs\u0142ugi Kszta\u0142cenia AGH ", "depth": 3, "duplicate": false, "content_hash": "d0d816d428483d7e29c3de5bdcd71168", "word_count": 1202, "headings": [{"level": 1, "text": "Nostryfikacja dyplom\u00f3w uko\u0144czenia studi\u00f3w"}, {"level": 2, "text": "Kontakt"}, {"level": 2, "text": "Stopka"}]}}