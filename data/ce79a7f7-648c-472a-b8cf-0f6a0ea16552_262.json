{"content": "#  O cyberbezpiecze\u0144stwie -- Cybersecurity Centre \n\nURL: https://www.cc.agh.edu.pl/o-cyberbezpieczenstwie\nCrawled: 2025-03-19 21:39:14\n\nPrzejd\u017a do tre\u015bci\n\nPrzejd\u017a do stopki\n\n O cyberbezpiecze\u0144stwie \n\nZnaczenie i wymiary\n\nWsp\u00f3\u0142czesne cyberbezpiecze\u0144stwo jest kluczowym elementem globalnej stabilno\u015bci, chroni\u0105c pa\u0144stwa i organizacje przed rosn\u0105cym zagro\u017ceniem cyberatak\u00f3w. Jego efektywne funkcjonowanie wymaga kompleksowego podej\u015bcia, kt\u00f3re uwzgl\u0119dnia r\u00f3\u017cnorodne aspekty oraz potencjalne konsekwencje dla wielu sektor\u00f3w i bran\u017c.\u00a0\n\nW \u015bwietle eskalacji cyberatak\u00f3w powi\u0105zanych z konfliktem na Ukrainie oraz decyzji NATO z 2016 r. o uznaniu cyberprzestrzeni za oficjaln\u0105 domen\u0119 dzia\u0142a\u0144 wojennych, znaczenie tego tematu jest obecnie wi\u0119ksze ni\u017c kiedykolwiek przedtem.\u00a0\n\nW obliczu pandemii COVID-19 oraz powszechnego przej\u015bcia na prac\u0119 zdaln\u0105, cyberprzest\u0119pcy szybko dostosowali si\u0119, wykorzystuj\u0105c nowe mo\u017cliwo\u015bci do intensyfikacji swoich dzia\u0142a\u0144. Adaptacja do nowego modelu pracy ods\u0142oni\u0142a pewne s\u0142abo\u015bci w systemach informatycznych, powoduj\u0105c zwi\u0119kszon\u0105 podatno\u015b\u0107 na r\u00f3\u017cnego rodzaju ataki.\u00a0\n\nWraz ze wzrostem liczby os\u00f3b pracuj\u0105cych z domu, nabra\u0142y na sile ataki phishingowe oraz inne techniki in\u017cynierii spo\u0142ecznej, kt\u00f3re eksploatuj\u0105 nisk\u0105 \u015bwiadomo\u015b\u0107 pracownik\u00f3w w obszarze cyberbezpiecze\u0144stwa.\u00a0\n\nZnacz\u0105co wzros\u0142a r\u00f3wnie\u017c liczba atak\u00f3w ransomware oraz ich poziom profesjonalizacji, co doprowadzi\u0142o do zak\u0142\u00f3ce\u0144 w dzia\u0142alno\u015bci setek tysi\u0119cy przedsi\u0119biorstw. Co wi\u0119cej, pandemia pos\u0142u\u017cy\u0142a jako pretekst do rozpowszechniania fa\u0142szywych informacji i zwi\u0119kszenie negatywnego wp\u0142ywu dzia\u0142a\u0144 dezinformacyjnych na odporno\u015b\u0107 spo\u0142ecze\u0144stw.\u00a0\n\nZ pocz\u0105tkiem wojny w Ukrainie zaobserwowano bezprecedensowy wzrost zar\u00f3wno w liczbie, jak i z\u0142o\u017cono\u015bci cyberatak\u00f3w. Agresor wraz z sojusznikami eksploatuje cyberprzestrze\u0144 do przeprowadzania dzia\u0142a\u0144 wywiadowczych, atakowania infrastruktury krytycznej, obronnej oraz oficjalnych serwis\u00f3w rz\u0105dowych, a tak\u017ce do prowadzenia kampanii dezinformacyjnych.\u00a0\n\nNasilaj\u0105ca si\u0119 aktywno\u015b\u0107 cyberprzest\u0119pc\u00f3w podkre\u015bla konieczno\u015b\u0107 intensyfikacji aktywnych dzia\u0142a\u0144 obronnych, ci\u0105g\u0142ego doskonalenia mechanizm\u00f3w detekcji oraz wzmacniania mi\u0119dzynarodowej wymiany informacji.\n\nInfrastruktura Krytyczna\n\nAtaki na sektory energetyczny, transportowy czy zdrowia mog\u0105 prowadzi\u0107 do przerw w dostawach us\u0142ug i utraty danych klient\u00f3w oraz danych przemys\u0142owych, nara\u017caj\u0105c bezpo\u015brednio bezpiecze\u0144stwo pa\u0144stwa oraz zdrowie, a nawet \u017cycie obywateli. Przyk\u0142adami takich atak\u00f3w by\u0142y:\n\n Atak NotPetya w 2017 r. \n\nPodczas ataku na skutek u\u017cycia z\u0142o\u015bliwego oprogramowania Exploit EternalBlue ucierpia\u0142o wiele instytucji na ca\u0142ym \u015bwiecie. Atak szczeg\u00f3lnie mocno dotkn\u0105\u0142 Ukrain\u0119, w kontek\u015bcie kt\u00f3rej mo\u017ce by\u0107 rozpatrywany jako akt cyberwojny. S\u0142u\u017cby Bezpiecze\u0144stwa Ukrainy wskaza\u0142y, \u017ce Ci sami sprawcy w 2016 r. zaatakowali system finansowy, urz\u0105dzenia transportowe i energetyczne \u2013 mi\u0119dzy innymi pozbawiaj\u0105c cz\u0119\u015b\u0107 Ukrainy pr\u0105du, w wyniku zak\u0142\u00f3cenia pracy elektrowni Prykarpattyaoblenergo w Zaporo\u017cu.\n\n Atak WannaCry w 2017 r. \n\nJedn\u0105 z najg\u0142o\u015bniejszych ofiar ataku by\u0142a NHS (National Health Service) w Wielkiej Brytanii. W jego wyniku przesta\u0142y dzia\u0142a\u0107 kluczowe systemy informatyczne szpitali. Personel nie mia\u0142 dost\u0119pu do kartotek pacjent\u00f3w ani nie m\u00f3g\u0142 korzysta\u0107 z us\u0142ug telekomunikcyjnych. Szacowane koszty si\u0119gn\u0119\u0142y 92 mln GBP.\n\n Atak na Szpital Uniwersytecki w D\u00fcsseldorfie w 2020 r. \n\nAtak z u\u017cyciem oprogramowania malware znanego jako Doppelpaymer. W rezultacie szpital w D\u00fcsseldorfie utraci\u0142 dost\u0119p do swoich system\u00f3w informatycznych, obejmuj\u0105cych tak\u017ce \u0142\u0105czno\u015b\u0107 z karetkami, w wyniku czego zmar\u0142a ci\u0119\u017cko chora pacjentka.\n\n W 2021 r. Atak ransomware na g\u0142\u00f3wny ruroci\u0105g naftowy w USA - Colonial Pipeline. \n\nZamkni\u0119cie tego 8,9 tys. km systemu ruroci\u0105gu okaza\u0142o si\u0119 najbardziej destrukcyjnym cyberatakiem w historii, blokuj\u0105c przep\u0142yw milion\u00f3w bary\u0142ek benzyny, oleju nap\u0119dowego i paliwa lotniczego do Wschodniego Wybrze\u017ca Stan\u00f3w Zjednoczonych z rejonu Zatoki Meksyka\u0144skiej. Atak sparali\u017cowa\u0142 dzia\u0142alno\u015b\u0107 firmy na ca\u0142y tydzie\u0144, a w odpowiedzi na \u017c\u0105dania haker\u00f3w, przedsi\u0119biorstwo zap\u0142aci\u0142o 4,4 mln dolar\u00f3w jako okup.\n\nInstytucje rz\u0105dowe i administracja publiczna\n\nCyberataki na instytucje rz\u0105dowe i administracj\u0119 publiczn\u0105 mog\u0105 prowadzi\u0107 do utraty danych obywateli oraz zak\u0142\u00f3ce\u0144 w \u015bwiadczeniu us\u0142ug publicznych, nara\u017caj\u0105c bezpiecze\u0144stwo obywateli i ci\u0105g\u0142o\u015b\u0107 funkcjonowania pa\u0144stwa. Przyk\u0142adami takich atak\u00f3w by\u0142y:\u00a0\n\n Kradzie\u017c danych z Ameryka\u0144skiego Biura Zarz\u0105dzania Personelem (OPM), 2014 r., 2015 r. \n\nW wyniku ataku wyciek\u0142y dane osobowe ponad 5 milion\u00f3w os\u00f3b, w tym pracownik\u00f3w s\u0142u\u017cb bezpiecze\u0144stwa. By\u0142a to jedna z najwi\u0119kszych kradzie\u017cy tego typu w USA. \u015aledztwo wykaza\u0142o, \u017ce sta\u0142a za nim grupa chi\u0144skich haker\u00f3w.\n\n Atak na Bundestag, 2015 r. \n\nDo w\u0142amania si\u0119 do skrzynek e-mailowych pracownik\u00f3w pos\u0142u\u017cono si\u0119 trojanem. Na skutek w\u0142amania system komputerowy Bundestagu nale\u017ca\u0142o na jaki\u015b czas ca\u0142kowicie wy\u0142\u0105czy\u0107 i wymieni\u0107 wiele urz\u0105dze\u0144, kt\u00f3re pod\u0142\u0105czone by\u0142y do wewn\u0119trznej sieci (nawet 20 tys. nowych podzespo\u0142\u00f3w) co wygenerowa\u0142o ogromne koszty i kilkumiesi\u0119czn\u0105 przerw\u0119 dzia\u0142ania sieci. Za atakiem stali rosyjscy hakerzy.\u00a0\n\n Atak SolarWinds w 2020 r. \n\nW 2020 r. mia\u0142 miejsce atak na SolarWinds za kt\u00f3ry odpowiedzialni byli rosyjscy hakerzy. Zainfekowali oni aktualizacje oprogramowania SolarWinds za pomoc\u0105 malware, co doprowadzi\u0142o do kompromitacji blisko 18 tys. organizacji na ca\u0142ym \u015bwiecie. W\u015br\u00f3d nich znalaz\u0142y si\u0119 ameryka\u0144skie agencje rz\u0105dowe, w tym Departament Stanu, a tak\u017ce liczne prywatne firmy. Incydent ten zosta\u0142 uznany za jeden z najpowa\u017cniejszych cyberatak\u00f3w dekady.\n\nPrzemys\u0142\n\nRozw\u00f3j przemys\u0142u 4.0 wi\u0105\u017ce si\u0119 z podwy\u017cszonym ryzykiem atak\u00f3w na systemy automatyzacji. Mo\u017ce to skutkowa\u0107 przerwami w produkcji, utrat\u0105 danych oraz wielomilionowymi stratami finansowymi. W\u015br\u00f3d najcz\u0119stszych form atak\u00f3w wyr\u00f3\u017cnia si\u0119 ransomware oraz ataki DDoS.\n\nPrzyk\u0142ady znacz\u0105cych cyberatak\u00f3w w sektorze przemys\u0142owym:\n\n Atak Mafiaboya na serwery Yahoo/eBay/Amazon/CNN w 2000 r. \n\nPierwszy w historii atak DDoS na tak du\u017c\u0105 skal\u0119, kt\u00f3ry wywo\u0142a\u0142 szeroki odzew medialny. W lutym tego roku wiele renomowanych stron internetowych zosta\u0142o sparali\u017cowanych na kilka godzin. Yahoo! odnotowa\u0142o straty w wysoko\u015bci 500 tysi\u0119cy dolar\u00f3w w ci\u0105gu trzech godzin, natomiast ruch na stronie CNN.com spad\u0142 o 95%.\n\n Atak ransomware na Kia Motors w 2021 r. \n\nGrupa hakerska \u017c\u0105da\u0142a okupu w wysoko\u015bci 20 mln USD. W wyniku ataku Kia Motors America do\u015bwiadczy\u0142a og\u00f3lnokrajowej awarii system\u00f3w informatycznych oraz telekomunikacyjnych.\n\n Atak na CD Projekt Red w 2021 r. \n\nW rezultacie ataku skradziono kody \u017ar\u00f3d\u0142owe gier oraz dane pracownik\u00f3w i partner\u00f3w. Jednym z bezpo\u015brednich skutk\u00f3w finansowych by\u0142y spadki warto\u015bci akcji firmy na gie\u0142dzie.\n\n Rekordowy atak DDoS na Google w 2022 r. \n\nUznawany za najwi\u0119kszy w historii atak HTTPS, osi\u0105gaj\u0105c w szczycie 46 milion\u00f3w \u017c\u0105da\u0144 na sekund\u0119. Google zdo\u0142a\u0142o zablokowa\u0107 ten atak, kt\u00f3ry zosta\u0142 przeprowadzony z ponad 5 tys. adres\u00f3w IP pochodz\u0105cych z 132 kraj\u00f3w.\n\nFinanse\n\nSektor finansowy jest celem atak\u00f3w, kt\u00f3re mog\u0105 prowadzi\u0107 do kradzie\u017cy danych, strat finansowych oraz oszustw zwi\u0105zanych z transakcjami online.\u00a0\n\n Atak na Citigroup w 2011 r. \n\nHakerzy wykradli informacje (numery rachunk\u00f3w i informacje kontaktowe) 360 tysi\u0119cy ameryka\u0144skich posiadaczy kart kredytowych.\n\n Cyberatak na Centralny Bank Bangladeszu w 2016 r. \n\nHakerzy pr\u00f3bowali ukra\u015b\u0107 niemal miliard dol., powiod\u0142a si\u0119 kradzie\u017c ok. 80 mln dol. Pieni\u0105dze skradziono z rachunku Banku Bangladeszu prowadzonych przez Bank Rezerwy Federalnej w Nowym Jorku. Przyczyn\u0105 by\u0142 brak odpowiednich zabezpiecze\u0144, m.in. firewalla.\u00a0\n\n Atak na Banco Pichincha - najwi\u0119kszy prywatny bank w Ekwadorze w 2021 r. \n\nHakerzy za pomoc\u0105 oprogramowania ransomware ca\u0142kowicie sparali\u017cowali dzia\u0142alno\u015b\u0107 banku. Niemo\u017cliwe by\u0142o wyp\u0142acenie pieni\u0119dzy z bankomat\u00f3w, korzystanie z bankowo\u015bci internetowej a tak\u017ce aplikacji bankowych.\u00a0\n\n Seria atak\u00f3w DDoS na ukrai\u0144skie banki w 2022 r. \n\nCelem najwi\u0119kszego w historii ataku na strony bank\u00f3w i instytucji rz\u0105dowych Ukrainy by\u0142a destabilizacja sytuacji i wywo\u0142anie paniki. Instytucje, w tym najwi\u0119kszy bank komercyjny na Ukrainie PrivatBank, zosta\u0142y dotkni\u0119te blokad\u0105 us\u0142ug bankowo\u015bci internetowej.\n\nEdukacja i Badania\n\nAtaki na sektor edukacyjny mog\u0105 prowadzi\u0107 do utraty danych osobowych uczni\u00f3w i pracownik\u00f3w, szpiegostwa technologicznego, a tak\u017ce do zak\u0142\u00f3ce\u0144 w procesach edukacyjnych.\u00a0\n\nPrzyk\u0142adem takiego ataku jest niedawny (2023) \ncyberatak na Uniwersytet Artystyczny w Poznaniu\n, do kt\u00f3rego wykorzystano ransomware. W wyniku ataku mog\u0142y wyciec dane kilkuset os\u00f3b, pracownik\u00f3w i wsp\u00f3\u0142pracownik\u00f3w uczelni.\u00a0\u00a0\n\nRosn\u0105c\u0105 liczb\u0119 pr\u00f3b atak\u00f3w zg\u0142asza wi\u0119kszo\u015b\u0107 polskich uczelni, w tym Uniwersytety \u015al\u0105ski czy \u0141\u00f3dzki. Wzmo\u017con\u0105 aktywno\u015b\u0107 cyberprzest\u0119pc\u00f3w na infrastruktur\u0119 centraln\u0105 zaobserwowa\u0142 te\u017c PAN. G\u0142\u00f3wnym celem atak\u00f3w s\u0105 dane osobowe.\u00a0\n\nStopka\n\nBack", "metadata": {"url": "https://www.cc.agh.edu.pl/o-cyberbezpieczenstwie", "title": " O cyberbezpiecze\u0144stwie -- Cybersecurity Centre ", "depth": 3, "duplicate": false, "content_hash": "5a8db0f7b79215a54a256c56615227a3", "word_count": 1140, "headings": [{"level": 1, "text": "O cyberbezpiecze\u0144stwie"}, {"level": 3, "text": "Znaczenie i wymiary"}, {"level": 4, "text": "Infrastruktura Krytyczna"}, {"level": 4, "text": "Instytucje rz\u0105dowe i administracja publiczna"}, {"level": 4, "text": "Przemys\u0142"}, {"level": 4, "text": "Finanse"}, {"level": 4, "text": "Edukacja i Badania"}, {"level": 2, "text": "Stopka"}]}}