{"content": "# Pierwsze w historii selfie zrobione za pomoc\u0105 satelity. To dzie\u0142o student\u00f3w AGH-- Serwis Akademii G\u00f3rniczo-Hutniczej \n\nURL: https://www.agh.edu.pl/aktualnosci/detail/pierwsze-w-historii-selfie-satelity-na-orbicie-to-dzielo-studentow-agh\nCrawled: 2025-03-19 21:14:21\n\nPierwsze w historii selfie zrobione za pomoc\u0105 satelity \u2013 selfie SatLab AGH. \n\n Pierwsze w historii selfie zrobione za pomoc\u0105 satelity. To dzie\u0142o student\u00f3w AGH \n\n 17/02/2025 \n\n badania i nauka \n technologie kosmiczne \n kosmos \n\n Pierwsze selfie zrobione na orbicie za pomoc\u0105 satelity wykona\u0142 najmniejszy polski satelita HYPE. Zbudowali go studenci AGH w ramach Ko\u0142a Naukowego SatLab AGH we wsp\u00f3\u0142pracy z Centrum Technologii Kosmicznych AGH. \n\nSatelita HYPE zosta\u0142 wyniesiony na orbit\u0119 14 stycznia 2025 r. w ramach misji Falcon 9 Transporter-12. Po kilku dniach opu\u015bci\u0142 kapsu\u0142\u0119 i znalaz\u0142 si\u0119 w przestrzeni kosmicznej. Umo\u017cliwi\u0142o to skontaktowanie si\u0119 z nim, uruchomienie podsystem\u00f3w i zrobienie pierwszego zdj\u0119cia \u2013 by\u0142o to selfie.\n\nPodczas pierwszego nawi\u0105zania \u0142\u0105czno\u015bci z HYPE, na jego wy\u015bwietlaczu pojawi\u0142a si\u0119 grafika przedstawiaj\u0105ca cz\u0142onk\u00f3w Ko\u0142a Naukowego SatLab AGH, kt\u00f3rzy pracowali nad satelit\u0105 i ca\u0142\u0105 misj\u0105, wraz z prof. Jerzym Lisem, Rektorem AGH, prof. Tadeuszem Uhlem, Dyrektorem Centrum Technologii Kosmicznych AGH oraz prof. Piotrem Kijank\u0105, opiekunem Ko\u0142a Naukowego SatLab AGH.\n\n Podczas pierwszego nawi\u0105zania \u0142\u0105czno\u015bci z HYPE na jego wy\u015bwietlaczu pojawi\u0142a si\u0119 grafika przedstawiaj\u0105ca tw\u00f3rc\u00f3w i w\u0142adze AGH. \n\nProf. Jerzy Lis, Rektor AGH podkre\u015bla:\n\n\u2013 \nZdj\u0119cie ma symboliczne znaczenie \u2013 pokazuje, \u017ce polscy studenci s\u0105 w pionierski spos\u00f3b obecni w rozwoju eksploracji kosmosu. Jest te\u017c zwie\u0144czeniem ci\u0119\u017ckiej pracy zespo\u0142u, kt\u00f3ry przez wiele miesi\u0119cy zajmowa\u0142 si\u0119 realizacj\u0105 tego ambitnego przedsi\u0119wzi\u0119cia. Buduj\u0105c najmniejszego polskiego satelit\u0119 HYPE, m\u0142odzi naukowcy z SatLab AGH uczyli si\u0119 in\u017cynierii satelitarnej od postaw.\n\nHYPE wyr\u00f3\u017cnia rozmiar, selfie-stick z kamer\u0105 oraz najmniejszy dost\u0119pny komercyjnie spektrometr. Podstawowy szkielet satelity zosta\u0142 wykonany z aluminium lotniczego. HYPE czerpie energi\u0119 z wysokiej wydajno\u015bci paneli s\u0142onecznych umieszczonych na pi\u0119ciu z sze\u015bciu \u015bcian, pokrywaj\u0105cych powierzchni\u0119 ok. 70 cm\n2\n oraz przystosowanych do dzia\u0142ania w przestrzeni kosmicznej. HYPE posiada r\u00f3wnie\u017c pi\u0119\u0107 czujnik\u00f3w \u015bwiat\u0142a s\u0142u\u017c\u0105cych do orientacji w przestrzeni wzgl\u0119dem s\u0142o\u0144ca.\n\n\u2013 \nSelfie-stick o d\u0142ugo\u015bci 16 cm wykonany jest ze stali spr\u0119\u017cynowej, a na ko\u0144cu posiada aluminiow\u0105 struktur\u0119, do kt\u00f3rej zamontowana jest kamera. Zarejestrowany przez ni\u0105 obraz przetwarzany jest na pok\u0142adzie satelity z wykorzystaniem opracowanych przez nas algorytm\u00f3w. Po wst\u0119pnej obr\u00f3bce, mamy mo\u017cliwo\u015b\u0107 pobrania zdj\u0119cia za pomoc\u0105 w\u0142asnej stacji naziemnej. Wyzwaniem technicznym by\u0142o dla nas zmieszczenie tak d\u0142ugiego selfie sticka w formacie PocketQube, kt\u00f3ry ogranicza wymiary satelity do 5\u00d75\u00d75 cm \u2013 mniej wi\u0119cej tyle co standardowa kostka Rubika. Uda\u0142o nam si\u0119 to dzi\u0119ki owini\u0119ciu wystaj\u0105cych element\u00f3w wok\u00f3\u0142 satelity i wykorzystaniu specjalnego mechanizmu, kt\u00f3ry po znalezieniu si\u0119 HYPE w przestrzeni kosmicznej, pozwoli\u0142 selfie-stickowi oraz antenom si\u0119 roz\u0142o\u017cy\u0107\n \u2013 powiedzia\u0142 Filip Tomczyk, koordynator techniczny projektu.\n\nJednym z wa\u017cniejszych element\u00f3w \u0142adunku satelity jest spektrometr japo\u0144skiej firmy Hamamatsu, najmniejszy dost\u0119pny na rynku. Ma wymiary zaledwie 11,5\u00d74,0\u00d73,1 mm. Bada on \u015bwiat\u0142o S\u0142o\u0144ca odbite od Ziemi lub atmosfery w zakresie spektralnym bliskiej podczerwieni. Dane otrzymywane s\u0105 w formie wykresu, po analizie kt\u00f3rego mo\u017cna uzyska\u0107 przyk\u0142adowo informacje o g\u0119sto\u015bci ro\u015blinno\u015bci w okre\u015blonym miejscu. Da to m\u0142odym in\u017cynierom mo\u017cliwo\u015b\u0107 oceny stopnia degradacji las\u00f3w, identyfikowania utraty biomasy oraz wnioskowania odno\u015bnie wp\u0142ywu dzia\u0142alno\u015bci cz\u0142owieka na ekosystemy. Spektrometr umo\u017cliwi r\u00f3wnie\u017c monitorowanie st\u0119\u017cenia py\u0142\u00f3w emitowanych przez wulkany, a co za tym idzie pozwoli przewidywa\u0107 erupcje oraz modelowa\u0107 ich wp\u0142yw na \u015brodowisko.\n\nPoza surowymi danymi z urz\u0105dzenia pomiarowego, niezb\u0119dna jest tak\u017ce informacja, o obszarze podlegaj\u0105cym analizie. Miejsce, w kt\u00f3re celuje HYPE, mo\u017ce by\u0107 odtworzone wykorzystuj\u0105c moment wykonania pomiaru oraz po\u0142o\u017cenie k\u0105towe satelity.\n\nZdj\u0119cia robione przez HYPE w najbli\u017cszych miesi\u0105cach i dane spektrometryczne b\u0119d\u0105 analizowane przez student\u00f3w w Centrum Kontroli Misji za pomoc\u0105 stacji naziemnej umieszczonej na dachu Centrum Technologii Kosmicznych AGH.\n\nB\u0105d\u017a na bie\u017c\u0105co:\n\nhttps://www.instagram.com/satlab_agh/\n\nhttps://www.facebook.com/satlab.agh/\n\nhttps://www.tiktok.com/@satlab.agh\n\n Zdj\u0119cia robione przez HYPE i dane spektrometryczne b\u0119d\u0105 odbierane przez anten\u0119 umieszczon\u0105 na dachu CTK AGH. \n\nPowr\u00f3t\n\n Powi\u0105zane wiadomo\u015bci\n\n14/01/2025\n Satelita stworzony przez student\u00f3w AGH leci na orbit\u0119 \n\n08/01/2025\n W AGH zainstalowan\u0105 anten\u0119 do komunikacji z satelit\u0105", "metadata": {"url": "https://www.agh.edu.pl/aktualnosci/detail/pierwsze-w-historii-selfie-satelity-na-orbicie-to-dzielo-studentow-agh", "title": "Pierwsze w historii selfie zrobione za pomoc\u0105 satelity. To dzie\u0142o student\u00f3w AGH-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "7e839d91d9914326d91a41795e74f581", "word_count": 596, "headings": [{"level": 1, "text": "Pierwsze w historii selfie zrobione za pomoc\u0105 satelity. To dzie\u0142o student\u00f3w AGH"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}