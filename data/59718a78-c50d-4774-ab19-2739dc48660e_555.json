{"content": "# Naukowczynie z AGH w Radzie ds. Kobiet w Szkolnictwie Wy\u017cszym i Nauce-- Serwis Akademii G\u00f3rniczo-Hutniczej \n\nURL: https://agh.edu.pl/wspolpraca/aktualnosci/detail/naukowczynie-z-agh-w-radzie-ds-kobiet-w-szkolnictwie-wyzszym-i-nauce\nCrawled: 2025-03-19 21:12:23\n\nfot. archiwum prywatne K. Leszczy\u0144skiej i N. Schmidt-Polo\u0144czyk \n\n Naukowczynie z AGH w Radzie ds. Kobiet w Szkolnictwie Wy\u017cszym i Nauce \n\n 07/03/2025 \n\n r\u00f3wno\u015b\u0107 \n szkolnictwo wy\u017csze \n\n Minister Nauki i Szkolnictwa Wy\u017cszego powo\u0142a\u0142 Rad\u0119 ds. Kobiet w Szkolnictwie Wy\u017cszym i Nauce. W gremium zasi\u0105d\u0105 dwie naukowczynie z Akademii G\u00f3rniczo-Hutniczej: dr hab. Katarzyna Leszczy\u0144ska, prof. AGH z Wydzia\u0142u Humanistycznego oraz dr in\u017c. Natalia Schmidt-Polo\u0144czyk z Wydzia\u0142u In\u017cynierii L\u0105dowej i Gospodarki Zasobami. Uroczyste powo\u0142anie cz\u0142onki\u0144 Rady odby\u0142o si\u0119 7 marca 2025 r. \n\nRada zosta\u0142a powo\u0142ana, by wspiera\u0107 r\u00f3wno\u015b\u0107 szans, rozw\u00f3j karier naukowych kobiet oraz poprawia\u0107 warunki ich pracy. Jej zadaniem b\u0119dzie wskazywanie obszar\u00f3w dzia\u0142a\u0144 dla ministra w zakresie polityk r\u00f3wno\u015bciowych, opiniowanie rozporz\u0105dze\u0144 i ustaw przygotowanych przez Ministerstwo oraz identyfikowanie dzia\u0142a\u0144 przeciwdzia\u0142aj\u0105cych wykluczeniu ze wzgl\u0119du na p\u0142e\u0107.\u00a0\n\n\u2013 \nPromowanie i wspieranie kobiet w nauce jest wa\u017cnym dzia\u0142aniem, kt\u00f3re realnie wp\u0142ywa na stan nauki w Polsce, poniewa\u017c r\u00f3wnowaga p\u0142ci zapewnia r\u00f3\u017cnorodno\u015b\u0107 perspektyw, podej\u015b\u0107 i metodologii.\u00a0 Wszystko to wzbogaca proces edukacyjny i badania naukowe, pozytywnie wp\u0142ywaj\u0105c na innowacyjno\u015b\u0107 i jako\u015b\u0107 bada\u0144 \u2013 \npowiedzia\u0142 minister Marcin Kulasek.\n \u2013 Wsparcie kobiet w rozwoju zawodowym, w tym kobiet w nauce, jest szczeg\u00f3lnie wa\u017cne, bo to one staj\u0105 przed licznymi ograniczeniami, kt\u00f3re nak\u0142ada na nie m.in. spo\u0142ecze\u0144stwo\n \u2013 podkre\u015bli\u0142 szef resortu nauki.\n\nWed\u0142ug danych systemu POL-on, tylko 28% os\u00f3b z tytu\u0142em profesora to kobiety, a w obszarze STEM tylko 33% nauczycieli akademickich stanowi\u0105 kobiety. Na poziomie europejskim sytuacja wygl\u0105da podobnie \u2013 w sektorze badawczym STEM kobiety stanowi\u0105 jedynie 29% kadry. Ministerstwo chce przeciwdzia\u0142a\u0107 tym nier\u00f3wno\u015bciom i stawia na konkretne rozwi\u0105zania instytucjonalne.\n\nPowo\u0142anie Rady to wa\u017cny krok w kierunku budowania bardziej sprawiedliwego i r\u00f3wno\u015bciowego \u015brodowiska naukowego. Dzia\u0142ania Rady maj\u0105 przyspieszy\u0107 zmiany kulturowe i instytucjonalne, kt\u00f3re umo\u017cliwi\u0105 kobietom pe\u0142ne wykorzystanie ich potencja\u0142u w nauce i szkolnictwie wy\u017cszym.\n\n\u2013 \nCelem powo\u0142ania Rady jest wspieranie dzia\u0142a\u0144 Ministerstwa na rzecz r\u00f3wno\u015bci, r\u00f3wnowagi i sprawiedliwej reprezentacji kobiet i m\u0119\u017cczyzn w nauce i szkolnictwie wy\u017cszym. Zar\u00f3wno kobiety, jak i m\u0119\u017cczy\u017ani zmagaj\u0105 si\u0119 z r\u00f3\u017cnymi barierami. W tym zespole chcemy szczeg\u00f3lnie przyjrze\u0107 si\u0119 wyzwaniom, z kt\u00f3rymi mierz\u0105 si\u0119 kobiety pracuj\u0105ce w nauce i na uczelniach. Dlatego w Radzie znalaz\u0142y si\u0119 zar\u00f3wno naukowczynie, jak i inne osoby zwi\u0105zane z nauk\u0105. Mam nadziej\u0119, \u017ce Rada b\u0119dzie spotyka\u0107 si\u0119 regularnie, poniewa\u017c przed nami wiele wa\u017cnych zada\u0144. Musimy uwa\u017cnie obserwowa\u0107 r\u00f3\u017cne zjawiska i wydarzenia, a tak\u017ce pog\u0142\u0119bia\u0107 refleksj\u0119 nad tym, dlaczego kobiet wci\u0105\u017c brakuje na wy\u017cszych stanowiskach na uczelniach\n \u2013 zaznaczy\u0142a wiceminister Karolina Zio\u0142o-Pu\u017cuk.\n\nRada ds. Kobiet w Szkolnictwie Wy\u017cszym i Nauce b\u0119dzie pracowa\u0107 pod kierownictwem prof. dr hab. Anny Pacze\u015bniak, Pe\u0142nomocniczki Ministra ds. r\u00f3wnego traktowania. Gremium b\u0119dzie zajmowa\u0107 si\u0119 m.in.:\n\nanalizowaniem sytuacji kobiet w nauce i szkolnictwie wy\u017cszym,\n\nopiniowaniem projekt\u00f3w ustaw i rozporz\u0105dze\u0144 pod k\u0105tem r\u00f3wno\u015bci p\u0142ci,\n\nrekomendowaniem dzia\u0142a\u0144 na rzecz eliminacji barier i dyskryminacji,\n\nbadaniem rozwi\u0105za\u0144 zagranicznych w celu wdra\u017cania dobrych praktyk w Polsce.\n\nSk\u0142ad osobowy Rady ds. Kobiet w Szkolnictwie Wy\u017cszym i Nauce\n\nprof. dr hab. Anna Pacze\u015bniak\n\ndr in\u017c. Barbara Juszczyk\n\nprof. dr hab. in\u017c. Agnieszka Zakrzewska-Bielawska\n\nmgr Aneta Trojanowska\n\ndr Paulina Seku\u0142a\n\ndr hab. Agnieszka Ch\u0142o\u0144-Domi\u0144czak\n\ndr Anna Cybulko\n\ndr Iwona Reichardt\n\nprof. dr hab. Bogumi\u0142a Burda\n\ndr hab. Joanna Ha\u0144derek\n\ndr hab. Iwona Chmura-Rutkowka\n\ndr hab. Katarzyna Leszczy\u0144ska\n\ndr hab. Patrycja Matusz\n\ndr Janina Petelczyc\n\nmgr Janina B\u0105k\n\ndr hab. Ma\u0142gorzata Niewiadomska-Cudak\n\ndr Barbara Godlewska-Bujok\n\nmgr Monika Mielnik Kurek\n\ndr hab. in\u017c. Anna K\u0142os\n\ndr in\u017c. Ma\u0142gorzata Krokowska-Paluszak\n\ndr in\u017c. Natalia Schmidt-Polo\u0144czyk\n\ndr Anna Knapi\u0144ska\n\n fot. \u017ar\u00f3d\u0142o gov.pl/web/nauka \n\nPowr\u00f3t", "metadata": {"url": "https://agh.edu.pl/wspolpraca/aktualnosci/detail/naukowczynie-z-agh-w-radzie-ds-kobiet-w-szkolnictwie-wyzszym-i-nauce", "title": "Naukowczynie z AGH w Radzie ds. Kobiet w Szkolnictwie Wy\u017cszym i Nauce-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "0b51d31dafc374c4d5213ab42cbe4eaa", "word_count": 551, "headings": [{"level": 1, "text": "Wsp\u00f3\u0142praca - aktualno\u015bci"}, {"level": 2, "text": "Inne artyku\u0142y z kategorii Wydarzenia"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}