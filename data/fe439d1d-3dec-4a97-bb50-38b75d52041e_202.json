{"content": "# Odszed\u0142 prof. Roman Pampuch \u2013 informacja o pogrzebie-- Serwis Akademii G\u00f3rniczo-Hutniczej \n\nURL: http://www.agh.edu.pl/info/article/odszedl-prof-roman-pampuch/\nCrawled: 2025-03-19 22:10:13\n\nOdszed\u0142 prof. Roman Pampuch \u2013 informacja o pogrzebie \n\n 14/02/2017 \n\nZ g\u0142\u0119bokim \u017calem zawiadamiamy o \u015bmierci prof. Romana Pampucha, wybitnego specjalisty w dziedzinie chemii.\n\nProf. Pampuch studiowa\u0142 na Wydziale Chemicznym Politechniki \u015al\u0105skiej w Gliwicach. Po studiach podj\u0105\u0142 prac\u0119 w G\u0142\u00f3wnym Instytucie G\u00f3rnictwa, gdzie prowadzi\u0142 badania proces\u00f3w pirolizy oraz uwodorniania w\u0119gla. Uwie\u0144czone one zosta\u0142y doktoratem uzyskanym w 1954 r. na Politechnice Wroc\u0142awskiej.\n\nW 1962 r. na zaproszenie Wydzia\u0142u Ceramicznego rozpocz\u0105\u0142 prac\u0119 na naszej uczelni. Habilitowa\u0142 si\u0119 w 1963 r. na Wydziale Metalurgicznym. W 1969 r. otrzyma\u0142 tytu\u0142 profesora nadzwyczajnego, a w 1976 r. tytu\u0142 profesora zwyczajnego. W roku 1983 wybrany zosta\u0142 cz\u0142onkiem korespondentem, a w 1993 r. cz\u0142onkiem rzeczywistym PAN i cz\u0142onkiem czynnym PAU. Pe\u0142ni\u0142 funkcj\u0119 dyrektora naukowego Instytutu Ceramiki Specjalnej i Ogniotrwa\u0142ej na Wydziale Ceramicznym,\u00a0a od 1973 r. In\u017cynierii Materia\u0142owej i Ceramiki. By\u0142 prodziekanem i dziekanem tego wydzia\u0142u. Zorganizowa\u0142 Katedr\u0119 Ceramiki Specjalnej i Nauki o Materia\u0142ach, kt\u00f3r\u0105 kierowa\u0142.\n\nW roku 1996 Profesor zosta\u0142 laureatem nagrody Prezesa Rady Ministr\u00f3w RP za ca\u0142okszta\u0142t osi\u0105gni\u0119\u0107 naukowych. Rok p\u00f3\u017aniej uhonorowany nagrod\u0105 Europejskiego Towarzystwa Ceramicznego im. L. Stuitsa. Uzyska\u0142 tak\u017ce nagrody Ministra Edukacji Narodowej i Rektora AGH za osi\u0105gni\u0119cia naukowe i dydaktyczne. W 1999 r. na wniosek Rady Wydzia\u0142u In\u017cynierii Materia\u0142owej i Ceramiki otrzyma\u0142 tytu\u0142 doktora honoris causa AGH za wybitny wk\u0142ad w rozw\u00f3j nauki o materia\u0142ach i in\u017cynierii materia\u0142\u00f3w ceramicznych, stworzenie znanej w \u015bwiecie polskiej szko\u0142y ceramiki specjalnej oraz za szczeg\u00f3lne zas\u0142ugi w nauczaniu i rozpowszechnianiu wiedzy w tej dziedzinie.\u00a0W 2006 r. Profesorowi \u2013 jako obywatelowi Krakowa wybitnie zas\u0142u\u017conemu dla miasta \u2013 przyznano Nagrod\u0119 Miasta Krakowa.\u00a0W 2015 r. za ca\u0142okszta\u0142t dzia\u0142alno\u015bci w zakresie chemii otrzyma\u0142 nagrod\u0119 imienia Antoniego Hoborskiego \u2013 \u201eDiamentow\u0105 Kul\u0119\u201d.\n\nProf. Pampuch by\u0142 autorem 221 artyku\u0142\u00f3w w recenzowanych czasopismach, 7 monografii i podr\u0119cznik\u00f3w, wsp\u00f3\u0142autorem 26 patent\u00f3w. Wypromowa\u0142 33 doktor\u00f3w, a 8 jego wychowank\u00f3w uzyska\u0142o tytu\u0142 profesora. Ksi\u0105\u017cki jego autorstwa o naturze i w\u0142a\u015bciwo\u015bciach materia\u0142\u00f3w ceramicznych wydane w Polsce i za granic\u0105 sta\u0142y si\u0119 w \u015bwiecie podstawow\u0105 literatur\u0105.\n\nProfesor dok\u0142ada\u0142 stara\u0144, aby polscy specjali\u015bci byli reprezentowani w organizacjach mi\u0119dzynarodowych oraz na \u015bwiatowych kongresach i konferencjach. Przyczyni\u0142 si\u0119 walnie do wprowadzenia Polskiego Towarzystwa Ceramicznego do Europejskiego Towarzystwa Ceramicznego.\n\nUczony pozostawi\u0142 trwa\u0142y \u015blad swojej dzia\u0142alno\u015bci zar\u00f3wno w obszarze bada\u0144 naukowych, jak i w organizacji nauki, kszta\u0142cenia i kreowania nowej kadry naukowej. Wytyczy\u0142 nowe drogi rozwoju w dziedzinie ceramiki, w nauce o materia\u0142ach i zwi\u0105zanej z ni\u0105 chemii cia\u0142a sta\u0142ego oraz w in\u017cynierii niekonwencjonalnych tworzyw. Szereg jego stwierdze\u0144 i koncepcji znalaz\u0142o wykorzystanie lub inspirowa\u0142o dzia\u0142alno\u015b\u0107 w innych dziedzinach, m.in. w mineralogii, implantologii medycznej i ochronie \u015brodowiska.\n\nProfesor posiada\u0142 ogromny autorytet i uznanie najwybitniejszych mi\u0119dzynarodowych o\u015brodk\u00f3w naukowych, a jego dzia\u0142alno\u015b\u0107 naukow\u0105 cechowa\u0142a wyj\u0105tkowa interdyscyplinarno\u015b\u0107.\n\nRektor, Senat oraz spo\u0142eczno\u015b\u0107 akademicka AGH\nsk\u0142adaj\u0105 wyrazy g\u0142\u0119bokiego wsp\u00f3\u0142czucia Rodzinie Zmar\u0142ego.\n\nInformacja o pogrzebie\n\nNabo\u017ce\u0144stwo w kaplicy cmentarnej zostanie odprawione 21\u00a0lutego o godz. 12:00. Nast\u0119pnie odb\u0119dzie si\u0119 pogrzeb na cmentarzu komunalnym Krak\u00f3w \u2013 Podg\u00f3rze.\n\nPowr\u00f3t", "metadata": {"url": "http://www.agh.edu.pl/info/article/odszedl-prof-roman-pampuch/", "title": "Odszed\u0142 prof. Roman Pampuch \u2013 informacja o pogrzebie-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "54919b62ee35bd0670321be970bf290e", "word_count": 466, "headings": [{"level": 1, "text": "Aktualno\u015bci"}, {"level": 3, "text": "Informacja o pogrzebie"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}