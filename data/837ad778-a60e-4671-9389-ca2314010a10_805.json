{"content": "# Nowoczesne technologie w kryminalistyce - Wydzia\u0142 Humanistyczny AGH\n\nURL: https://wh.agh.edu.pl/studia/kierunki-i-specjalnosci/nowoczesne-technologie-w-kryminalistyce/\nCrawled: 2025-03-19 21:37:22\n\nNowoczesne technologie w kryminalistyce\n\nStudia in\u017cynierskie, studia stacjonarne I stopnia\n\nW odpowiedzi na zapotrzebowanie rynku na specjalist\u00f3w nowego typu\n\nPrzest\u0119pczo\u015b\u0107 jest nierozerwalnie zwi\u0105zana zar\u00f3wno z dzia\u0142alno\u015bci\u0105 cz\u0142owieka, jak i rozwojem technologicznym, nie ulega zatem w\u0105tpliwo\u015bci, \u017ce kryminalistyka nale\u017cy i b\u0119dzie r\u00f3wnie\u017c w przysz\u0142o\u015bci nale\u017ce\u0107 do dziedzin, kt\u00f3rych istnienie i rozw\u00f3j b\u0119d\u0105 mia\u0142y wysoki priorytet spo\u0142eczny i naukowy. Eksperci w dziedzinie kryminalistyki, a tak\u017ce analizy informacji \u2013 w tym analizy kryminalnej \u2013 s\u0105 i b\u0119d\u0105 poszukiwani na rynku zar\u00f3wno s\u0142u\u017cb pa\u0144stwowych, jak i komercyjnym. Stworzenie na AGH kierunku kszta\u0142c\u0105cego po\u017c\u0105danych specjalist\u00f3w jest odpowiedzi\u0105 na to zapotrzebowanie. Stanowi tak\u017ce uzupe\u0142nienie naturalnej luki w procesie dydaktycznym \u2013 do tej pory bowiem brak by\u0142o specjalistycznego otwartego kszta\u0142cenia w tym zakresie. Wszystkie szko\u0142y resortowe kszta\u0142c\u0105 specjalist\u00f3w wy\u0142\u0105cznie na swoje potrzeby, w dodatku w relatywnie kr\u00f3tkich cyklach kszta\u0142cenia.\n\nW sytuacji nies\u0142abn\u0105cego deficytu na wysoko wykwalifikowanych analityk\u00f3w kryminalnych i os\u00f3b wykszta\u0142conych w dziedzinie technik kryminalistycznych oraz bezpiecze\u0144stwa informacyjnego, zasadnym wydaje si\u0119 utworzenie kierunku studi\u00f3w in\u017cynierskich, kt\u00f3ry by\u0142by odpowiedzi\u0105 na zapotrzebowanie ze strony nie tylko podmiot\u00f3w takich jak s\u0142u\u017cby specjalne RP, Policja czy S\u0142u\u017cba Wi\u0119zienna, ale tak\u017ce szerokiej palety podmiot\u00f3w komercyjnych, w tym m.in. bank\u00f3w, firm ubezpieczeniowych, dostawc\u00f3w sprz\u0119tu i integrator\u00f3w rozwi\u0105za\u0144 IT .\n\nNowoczesne technologie w kryminalistyce to nowatorski kierunek studi\u00f3w, kt\u00f3ry ma ogromne szanse na sukces dydaktyczny, naukowy i komercyjny tak\u017ce dlatego, \u017ce zar\u00f3wno jego koncepcja merytoryczna, jak i jej realizacja w trakcie procesu kszta\u0142cenia, to projekt wielowymiarowy. Stanowi bowiem efekt \u015bcis\u0142ej wsp\u00f3\u0142pracy trzech wydzia\u0142\u00f3w Akademii G\u00f3rniczo-Hutniczej, z kt\u00f3rych ka\u017cdy specjalizuje si\u0119 w innej dziedzinie: Wydzia\u0142u Informatyki, Elektroniki i Telekomunikacji, Wydzia\u0142u Humanistycznego oraz Wydzia\u0142u In\u017cynierii Materia\u0142owej i Ceramiki. Specyfika ka\u017cdego z nich oraz wysoko wyspecjalizowana kadra naukowo-dydaktyczna w po\u0142\u0105czeniu z nowoczesnym zapleczem technicznym i technologicznym uczelni gwarantuje kompleksow\u0105 i wysok\u0105 jako\u015b\u0107 kszta\u0142cenia.\n\nPe\u0142ny program kierunku, studia I stopnia\n\nSzczeg\u00f3\u0142owe informacje dotycz\u0105ce rekrutacji na kierunek\n\nKierunek studi\u00f3w realizowany w partnerstwie z:\n\nAgencj\u0105 Bezpiecze\u0144stwa Wewn\u0119trznego\n\nS\u0142u\u017cb\u0105 Kontrwywiadu Wojskowego\n\nKomend\u0105 G\u0142\u00f3wn\u0105 \u017bandarmerii Wojskowej.\n\nSzczeg\u00f3\u0142owe informacje dotycz\u0105ce rekrutacji na kierunek NTWK\n\nPrezentacja rekrutacyjna kierunku NTWK", "metadata": {"url": "https://wh.agh.edu.pl/studia/kierunki-i-specjalnosci/nowoczesne-technologie-w-kryminalistyce/", "title": "Nowoczesne technologie w kryminalistyce - Wydzia\u0142 Humanistyczny AGH", "depth": 3, "duplicate": false, "content_hash": "c9bf9763c77c1cef31c14b76dfa9b4da", "word_count": 325, "headings": [{"level": 1, "text": "Nowoczesne technologie w kryminalistyce"}, {"level": 3, "text": "%20"}]}}