{"content": "#  Phishing -- Bezpiecze\u0144stwo \n\nURL: https://bezpieczenstwo.agh.edu.pl/cyberedukacja/phishing\nCrawled: 2025-03-19 21:18:07\n\nPrzejd\u017a do tre\u015bci\n\nPrzejd\u017a do stopki\n\n Phishing \n\nPhishing jest jednym z popularniejszych w ostatnim okresie sposob\u00f3w kradzie\u017cy danych, w kt\u00f3rym stosowane s\u0105 elementy socjotechniki.\u00a0Jest\u00a0 to rodzaj ataku internetowego, w kt\u00f3rym oszust pr\u00f3buje oszuka\u0107 u\u017cytkownik\u00f3w, podszywaj\u0105c si\u0119 pod zaufane instytucje lub osoby, w celu wy\u0142udzenia poufnych informacji, takich jak has\u0142a, numer karty kredytowej czy dane osobowe. Atak ten cz\u0119sto polega na wysy\u0142aniu fa\u0142szywych wiadomo\u015bci e-mail, kt\u00f3re wydaj\u0105 si\u0119 pochodzi\u0107 od znanych firm, bank\u00f3w lub serwis\u00f3w spo\u0142eczno\u015bciowych. Odbiorca jest zach\u0119cany do klikni\u0119cia w linki lub udzielenia informacji, co mo\u017ce prowadzi\u0107 do kradzie\u017cy danych lub innych niepo\u017c\u0105danych konsekwencji.\n\nNajprostsze i zarazem naj\u0142atwiejsze do rozpoznania formy oszustw w wiadomo\u015bciach przygotowywane s\u0105 masowo, czasem nawet jednocze\u015bnie dla odbiorc\u00f3w w wielu krajach. St\u0105d, tre\u015b\u0107 takich wiadomo\u015bci mo\u017ce cz\u0119sto \nzawiera b\u0142\u0119dne formy j\u0119zykowe\n, typowe dla t\u0142umaczenia automatycznego lub osoby niew\u0142adaj\u0105cej biegle danym j\u0119zykiem.\n\nNale\u017cy jednak pami\u0119ta\u0107, \u017ce w profesjonalnie przygotowanych atakach wiadomo\u015b\u0107 mo\u017ce by\u0107 napisana przez osob\u0119 w\u0142adaj\u0105c\u0105 j\u0119zykiem polskim jako ojczystym, zatem nawet poprawna tre\u015b\u0107 nie powinna przes\u0105dza\u0107 o jej bezpiecze\u0144stwie.\n\nNajcz\u0119\u015bciej wiadomo\u015bci phishingowe wysy\u0142ane s\u0105 z darmowych skrzynek pocztowych oraz przej\u0119tych przez atakuj\u0105cego kont innych u\u017cytkownik\u00f3w. Warto zwraca\u0107 uwag\u0119 na pole \n\u201cOd:\u201d\n, identyfikuj\u0105ce nadawc\u0119 wiadomo\u015bci. Je\u015bli domena (cz\u0119\u015b\u0107 adresu znajduj\u0105ca si\u0119 po \u2018@\u2019) nie jest domen\u0105 AGH (agh.edu.pl) lub jej poddomen\u0105 (adresem, kt\u00f3ry po swojej\u00a0lewej\u00a0stronie ma dodatkowe cz\u0142ony, na przyk\u0142ad\u00a0\ncri.agh.edu.pl\n,\u00a0\nchor.agh.edu.pl\n, \nopen.agh.edu.pl\n\u00a0i tym podobne), to nale\u017cy podej\u015b\u0107 do takiej wiadomo\u015bci szczeg\u00f3lnie ostro\u017cnie. Tak samo podejrzane powinny wyda\u0107 si\u0119 wszystkie wiadomo\u015bci z darmowych skrzynek pocztowych (jak\u00a0gmail.com, yahoo.com\u00a0itp.), skrzynek z innych, zw\u0142aszcza pozaeuropejskich, kraj\u00f3w, a tak\u017ce brak adresu nadawcy w og\u00f3le.\n\nSprawdzaj\u0105c domen\u0119, dok\u0142adnie si\u0119 jej przyjrzyj. Dobrze przygotowani oszu\u015bci zwykle u\u017cywaj\u0105 adres\u00f3w z trudnymi do wykrycia \n\u201cliter\u00f3wkami\u201d\n. Zdarza si\u0119 \nzast\u0119powanie litery \u201el\u201d cyfr\u0105 \u201e1\u201d, a du\u017cej lub ma\u0142ej litery \u201eo\u201d \u2013 cyfr\u0105 \u201e0\u201d\n.\u00a0\n\nPami\u0119taj, \u017ce \nposzczeg\u00f3lne cz\u0142ony w adresie zawsze oddzielone s\u0105 kropkami\n, a nie innymi znakami, na przyk\u0142ad my\u015blnikami lub znakami podkre\u015blenia. Zatem, przyk\u0142adowy adres\u00a0\ninformatyka.agh-edu.pl\n\u00a0nie jest w\u0142asno\u015bci\u0105 AGH (zwr\u00f3\u0107 uwag\u0119 na my\u015blnik w \u015brodku).\n\nJe\u017celi nawet adres odbiorcy zawiera cz\u0142on\u00a0agh.edu.pl, ale nie po\u00a0skrajnie prawej\u00a0stronie adresu, to taka domena nie nale\u017cy do AGH i jej u\u017cycie prawdopodobnie wi\u0105\u017ce si\u0119 z pr\u00f3b\u0105 oszustwa.\n\nPrzyk\u0142adowe adresy, kt\u00f3re nie nale\u017c\u0105 do AGH\n\nAutorom atak\u00f3w\u00a0phishingowych\u00a0zale\u017cy na tym, by wzbudzi\u0107 w u\u017cytkowniku niepok\u00f3j i obaw\u0119, \u017ce stanie si\u0119 co\u015b nieprzyjemnego. Dlatego cz\u0119sto wykorzystywanym motywem jest ostrze\u017cenie o braku p\u0142atno\u015bci za jak\u0105\u015b us\u0142ug\u0119, zablokowaniu konta pocztowego lub z\u0142amaniu prawa lub dobrego obyczaju. Atakuj\u0105cy chce, by u\u017cytkownik zadzia\u0142a\u0142 jak najszybciej, bez przemy\u015blenia ca\u0142ej sytuacji.\n\nTaka strategia doczeka\u0142a si\u0119 nawet specjalnego okre\u015blenia: FUD (Fear, Uncertanity, Doubt \u2013 z ang. strach, niepewno\u015b\u0107, w\u0105tpliwo\u015b\u0107) i s\u0105 to techniki cz\u0119sto wykorzystywane w propagandzie i dezinformacji.\n\nPami\u0119taj, \u017ce administratorzy zawsze informuj\u0105 o zbli\u017caj\u0105cych si\u0119 dzia\u0142aniach (np. niedost\u0119pno\u015bci serwera pocztowego, usuni\u0119ciu konta z powodu braku potwierdzenia go na nast\u0119pny rok itp.) z odpowiednim wyprzedzeniem i nie jest ich celem straszenie u\u017cytkownik\u00f3w.\n\nZawsze daj sobie czas do namys\u0142u i nie reaguj instynktownie.\n\nPami\u0119taj, \u017ce administratorzy nigdy nie prosz\u0105 o podanie w wiadomo\u015bci e-mail danych dost\u0119powych do konta (loginu, has\u0142a, kod\u00f3w jednorazowych) oraz innych danych wra\u017cliwych (numeru PESEL, numeru karty p\u0142atniczej itp.)\n\nSzczeg\u00f3ln\u0105 uwag\u0119 zwr\u00f3\u0107 r\u00f3wnie\u017c na wiadomo\u015bci, w kt\u00f3rych znajduj\u0105 si\u0119 odno\u015bniki do zewn\u0119trznych stron wymagaj\u0105cych logowania. Zazwyczaj przej\u015bcie do strony z odno\u015bnika nie grozi negatywnymi konsekwencjami, je\u015bli nie podasz na stronie \u017cadnych danych, ani nie wykonasz \u017cadnych dodatkowych akcji (np. pobierania plik\u00f3w).\n\nJe\u015bli przejdziesz na stron\u0119 z odno\u015bnika, koniecznie zweryfikuj adres tej strony. Domena powinna nale\u017ce\u0107 do AGH (domena to cz\u0119\u015b\u0107 adresu pomi\u0119dzy https:// a nast\u0119pnym uko\u015bnikiem /). Zasady okre\u015blania tego, czy domena nale\u017cy do AGH, s\u0105 takie same, jak w punkcie 2.\n\nPami\u0119taj, \u017ce odno\u015bnik mo\u017ce w tre\u015bci wiadomo\u015bci nie prezentowa\u0107 rzeczywistego adresu strony docelowej. Poni\u017cej przyk\u0142ad odno\u015bnika, kt\u00f3ry zosta\u0142 zast\u0105piony innym tekstem. \u017beby pozna\u0107 prawdziwy odno\u015bnik, nale\u017cy najecha\u0107 na niego myszk\u0105. Wtedy w dolnym lewym rogu ekranu pojawi si\u0119 pasek z rzeczywistym adresem (w przypadku programu Microsoft Outlook pojawi si\u0119 dodatkowo chmurka z adresem).\u00a0\n\nJe\u015bli adres odbiorcy wiadomo\u015bci nie jest Twoim adresem lub w og\u00f3le go nie ma, to najprawdopodobniej wiadomo\u015b\u0107 zosta\u0142a wys\u0142ana z u\u017cyciem zautomatyzowanego rozwi\u0105zania, a nie przez cz\u0142owieka. Mo\u017ce to by\u0107 r\u00f3wnie\u017c efektem b\u0142\u0119dnej konfiguracji, jednak jest to dosy\u0107 cz\u0119sta sytuacja w wiadomo\u015bciach b\u0119d\u0105cych pr\u00f3b\u0105 oszustwa lub wy\u0142udzenia danych.\n\nPami\u0119taj, \u017ce mo\u017ce by\u0107 te\u017c tak, \u017ce wiadomo\u015b\u0107 zosta\u0142a wys\u0142ana do wielu adresat\u00f3w w u\u017cyciem mechanizmu kopii ukrytej lub \u201cukryte do wiadomo\u015bci\u201d (tzw. BCC \u2013 od Blind Carbon Copy). Wtedy nie b\u0119dziesz widzia\u0142 listy odbiorc\u00f3w, a sama wiadomo\u015b\u0107 mo\u017ce by\u0107 poprawna i nie by\u0107 pr\u00f3b\u0105 oszustwa.\n\nNie dzia\u0142aj na szybko i bez zastanowienia\n\nTw\u00f3rcom oszustw zale\u017cy na tym, by ich odbiorca zadzia\u0142a\u0142 instynktownie i nie zastanawia\u0142 si\u0119 zbyt d\u0142ugo nad tym, co robi. Dlatego w wielu atakach pojawia si\u0119 informacja, \u017ce musisz podj\u0105\u0107 jak\u0105\u015b akcj\u0119 w ci\u0105gu najbli\u017cszych 24 godzin lub co\u015b - zawsze negatywnego - ju\u017c si\u0119 sta\u0142o. Je\u015bli nie jeste\u015b pewien, jak zareagowa\u0107, nie reaguj. Lepiej pozostawi\u0107 niepewn\u0105 wiadomo\u015b\u0107 bez dzia\u0142ania i zrobi\u0107 co\u015b p\u00f3\u017aniej (je\u015bli w og\u00f3le b\u0119dzie konieczne), ni\u017c pa\u015b\u0107 ofiar\u0105 ataku.\u00a0\n\nZweryfikuj prawdziwo\u015b\u0107 wiadomo\u015bci\n\nWiele informacji o planowanych pracach serwisowych, czekaj\u0105cym regulaminie do zaakceptowania lub op\u00f3\u017anieniu w p\u0142atno\u015bci (i gro\u017c\u0105cych konsekwencjach) mo\u017cna sprawdzi\u0107.\n\nKomunikaty administrator\u00f3w AGH publikowane s\u0105 na stronie Centrum Rozwi\u0105za\u0144 Informatycznych AGH (\nhttps://www.cri.agh.edu.pl/\n). Nawet je\u015bli nie umiesz znale\u017a\u0107 poszukiwanej informacji, mo\u017cesz skontaktowa\u0107 si\u0119 z Pomoc\u0105 IT (\nhttps://pomoc-it.agh.edu.pl/\n).\n\nPami\u0119taj, by do kontaktu nie wykorzystywa\u0107 informacji, kt\u00f3re podane s\u0105 w podejrzanej wiadomo\u015bci. Atakuj\u0105cy m\u00f3g\u0142 zamie\u015bci\u0107 tam celowo sfa\u0142szowane odno\u015bniki lub numery telefon\u00f3w, kt\u00f3re mo\u017ce obs\u0142ugiwa\u0107 oszust. Jak skomplikowany mo\u017ce by\u0107 taki atak, mo\u017cesz zobaczy\u0107 tutaj \n(\nhttps://www.youtube.com/watch?v=SbCcmLqmQSs\n).\n\nNawet to, \u017ce w wiadomo\u015bci pojawiaj\u0105 si\u0119 informacje, kt\u00f3re mog\u0142yby wskazywa\u0107 na jej prawdziwo\u015b\u0107 (na przyk\u0142ad podpisana jest pod ni\u0105 osoba, kt\u00f3r\u0105 znasz osobi\u015bcie, lub wiesz, \u017ce pracuje na AGH, a dodatkowo zgadza si\u0119 nazwa jednostki i stanowisko) nie \u015bwiadczy o tym, \u017ce wiadomo\u015b\u0107 jest prawdziwa. Wiele takich informacji da si\u0119 znale\u017a\u0107 w Internecie i mo\u017ce pozyska\u0107 je ka\u017cdy, kto b\u0119dzie tego chcia\u0142.\u00a0\n\nNigdy nie odpowiadaj na podejrzan\u0105 wiadomo\u015b\u0107\n\nNadawca podejrzanej wiadomo\u015bci, je\u015bli jest oszustem, b\u0119dzie pr\u00f3bowa\u0142 przekona\u0107 Ci\u0119 do tego, \u017ce wiadomo\u015b\u0107 jest autentyczna i powiniene\u015b jak najszybciej spe\u0142ni\u0107 pro\u015bby w niej zawarte. Je\u015bli chcesz zweryfikowa\u0107, czy wiadomo\u015b\u0107 jest prawdziwa, skorzystaj z zalece\u0144 z wcze\u015bniejszego punktu.\n\nNigdy nie otwieraj za\u0142\u0105cznik\u00f3w z podejrzanej wiadomo\u015bci\n\nDo atak\u00f3w prowadzonych z u\u017cyciem wiadomo\u015bci e-mail cz\u0119sto wykorzystywane s\u0105 szkodliwe za\u0142\u0105czniki, kt\u00f3re mog\u0105 by\u0107 plikiem wykonywalnym lub zawieraj\u0105cym kr\u00f3tki program skryptowy, tzw. makro. Nawet pliki wygl\u0105daj\u0105ce niewinne, jak dokumenty Word, Excel lub PDF, mog\u0105 zawiera\u0107 z\u0142o\u015bliwy kod.\n\nRegularnie aktualizuj oprogramowanie swojego komputera oraz nie otwieraj za\u0142\u0105cznik\u00f3w z wiadomo\u015bci, kt\u00f3rych si\u0119 nie spodziewasz, i kt\u00f3rych nie mo\u017cesz zweryfikowa\u0107 zgodnie z powy\u017cszymi zasadami.\n\nW sprawach zwi\u0105zanych z atakami i innymi kwestiami dotycz\u0105cymi bezpiecze\u0144stwa komputerowego mo\u017cesz kontaktowa\u0107 si\u0119 z nami pod adresem \nbezpieczenstwo@agh.edu.pl\n.\n\nW celu u\u0142atwienia nam analizy, najlepiej podejrzan\u0105 wiadomo\u015b\u0107 \nzapisz w pliku .eml\n (opcja \u201cZapisz jako\u201d dost\u0119pna w wi\u0119kszo\u015bci klient\u00f3w pocztowych) i wy\u015blij nam tak\u0105 wiadomo\u015b\u0107 jako za\u0142\u0105cznik.\n\n Mozilla Thunderbird wersja 1 \n\n Microsoft Outlook \n\nW \u015brodkowej cz\u0119\u015bci, w prawym g\u00f3rnym rogu okna wiadomo\u015bci kliknij znak \n\"wiadomo\u015bci z notatk\u0105\" => \"Prze\u015blij dalej jako za\u0142\u0105cznik\"\n\nStopka\n\nStrona g\u0142\u00f3wna AGH\n\nPolityka ujawniania podatno\u015bci\n\nKlucz PGP\n\nDeklaracja dost\u0119pno\u015bci\n\nCentrum Bezpiecze\u0144stwa Informacji\npaw. D-8,\u00a0pok. 718\ntel.: +48 12 328 34 48\ne-mail: bezpieczenstwo@agh.edu.pl\n\n \u00a9 2024 Centrum Bezpiecze\u0144stwa Informacji\n Akademia G\u00f3rniczo-Hutnicza im. Stanis\u0142awa Staszica w Krakowie\n\nBack", "metadata": {"url": "https://bezpieczenstwo.agh.edu.pl/cyberedukacja/phishing", "title": " Phishing -- Bezpiecze\u0144stwo ", "depth": 2, "duplicate": false, "content_hash": "b46679004184025df60813279758673f", "word_count": 1210, "headings": [{"level": 1, "text": "Phishing"}, {"level": 2, "text": "Przyk\u0142adowe adresy, kt\u00f3re nie nale\u017c\u0105 do AGH"}, {"level": 4, "text": "Nie dzia\u0142aj na szybko i bez zastanowienia"}, {"level": 4, "text": "Zweryfikuj prawdziwo\u015b\u0107 wiadomo\u015bci"}, {"level": 4, "text": "Nigdy nie odpowiadaj na podejrzan\u0105 wiadomo\u015b\u0107"}, {"level": 4, "text": "Nigdy nie otwieraj za\u0142\u0105cznik\u00f3w z podejrzanej wiadomo\u015bci"}, {"level": 2, "text": "Stopka"}]}}