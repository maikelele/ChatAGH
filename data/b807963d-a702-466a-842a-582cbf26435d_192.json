{"content": "# Nasz eksperyment MXene in LEO cz\u0119\u015bci\u0105 Misji Ignis-- Centrum Technologii Kosmicznych \n\nURL: https://ctk.agh.edu.pl/aktualnosci/detail/nasz-eksperyment-mxene-in-leo-czescia-misji-ignis\nCrawled: 2025-03-19 21:40:25\n\nNasz eksperyment MXene in LEO cz\u0119\u015bci\u0105 Misji Ignis \n\n 12/12/2024 \n\n W ramach misji Ignis, polski astronauta S\u0142awosz Uzna\u0144ski przeprowadzi szereg eksperyment\u00f3w stworzonych przez polskich naukowc\u00f3w i opracowanych we wsp\u00f3\u0142pracy z Europejsk\u0105 Agencj\u0105 Kosmiczn\u0105. W\u015br\u00f3d nich znajdzie si\u0119 eksperyment MXene in LEO stworzony w Centrum Technologii Kosmicznych AGH. \n\nEksperyment z Akademii G\u00f3rniczo-Hutniczej w Krakowie na Mi\u0119dzynarodowej Stacji Kosmicznej! MXene in LEO b\u0119dzie cz\u0119\u015bci\u0105 misji Ignis.\u00a0\n\nMisja Ignis\u00a0\u00a0\n\n\u201eIgnis\u201d, czyli \u201eogie\u0144\u201d \u2013 to oficjalna nazwa pierwszej polskiej misji technologiczno-naukowej na Mi\u0119dzynarodow\u0105 Stacj\u0119 Kosmiczn\u0105 (ISS).\u00a0\n\nPolska misja b\u0119dzie cz\u0119\u015bci\u0105 misji Ax-4, w kt\u00f3rej udzia\u0142 we\u017amie dr S\u0142awosz Uzna\u0144ski, polski astronauta projektowy ESA. Misja jest realizowana we wsp\u00f3\u0142pracy z ESA i finansowana przez Ministerstwo Rozwoju i Technologii. Podczas misji, dr Uzna\u0144ski przeprowadzi kilkana\u015bcie eksperyment\u00f3w technologicznych i naukowych opracowanych przez polskie instytucje i firmy.\u00a0\n\nAstronauta S\u0142awosz Uzna\u0144ski b\u0119dzie pe\u0142ni\u0142 funkcj\u0119 specjalisty misji pod dow\u00f3dztwem Peggy Whitson \u2013 dyrektor ds. lot\u00f3w za\u0142ogowych w Axiom Space i by\u0142ej astronautki NASA. B\u0119dzie on drugim Polakiem w kosmosie, a pierwszym, kt\u00f3ry poleci na Mi\u0119dzynarodow\u0105 Stacj\u0119 Kosmiczn\u0105. W sk\u0142ad za\u0142ogi wchodz\u0105 r\u00f3wnie\u017c pilot Shubhanshu Shukla z Indii oraz specjalista misji Tibor Kapu z W\u0119gier. Podczas 14-dniowej misji, za\u0142oga b\u0119dzie prowadzi\u0107 badania i anga\u017cowa\u0107 si\u0119 w dzia\u0142ania edukacyjne.\u00a0\n\nMXene i LEO \u2013 eksperyment z AGH\u00a0\n\nW\u015br\u00f3d polskich eksperyment\u00f3w znajdzie si\u0119 eksperyment MXene in LEO (\u201dMXene Material and Wearable Device Experiments in Low-Earth Orbit Space Habitat\u201d), opracowany w Centrum Technologii Kosmicznych AGH przez ekip\u0119 badawcz\u0105 w sk\u0142adzie: prof. Tadeusz Uhl (Dyrektor CTK AGH), dr in\u017c. Shreyas Srivatsa (koordynator eksperymentu), dr Agata Ko\u0142odziejczyk, dr in\u017c. Krzysztof Grabowski, mgr in\u017c. Dagmara Stasiowska i mgr in\u017c. Wojciech Guziewicz.\u00a0\n\nEksperyment skupia si\u0119 na badaniu MXen\u00f3w - nowoczesnych nanomateria\u0142\u00f3w o wielu potencjalnych zastosowaniach w trakcie misji kosmicznych.\u00a0\n\nProjekt polega na przetestowaniu ich stabilno\u015bci na niskiej orbicie oko\u0142oziemskiej. Dodatkowo, grupa badawcza zdecydowa\u0142a si\u0119 po\u0142\u0105czy\u0107 je razem z celuloz\u0105 bakteryjn\u0105 - biomateria\u0142em, kt\u00f3ry przez swoj\u0105 \u0142atwo\u015b\u0107 produkcji mo\u017ce r\u00f3wnie\u017c znale\u017a\u0107 zastosowanie w przypadku misji kosmicznych, a tak\u017ce sta\u0107 si\u0119 alternatyw\u0105 dla materia\u0142\u00f3w ropopochodnych. Przy pomocy tych dw\u00f3ch nowoczesnych materia\u0142\u00f3w stworzone zostan\u0105 opaski pozwalaj\u0105ce na monitorowanie pulsu astronaut\u00f3w jako jeden z pierwszych krok\u00f3w do opracowania czujnik\u00f3w monitoruj\u0105cych parametry \u017cyciowe podczas misji.\u00a0\n\nEksperyment poszerzy wiedz\u0119 na temat mo\u017cliwo\u015bci wykorzystania czujnik\u00f3w opartych na nanomateria\u0142ach typu MXene w przestrzeni kosmicznej. B\u0119dzie on stanowi\u0142 demonstracj\u0119 mo\u017cliwo\u015bci technologicznych urz\u0105dze\u0144 tego typu. Wyniki umo\u017cliwi\u0105 efektywniejsze monitorowanie parametr\u00f3w \u017cyciowych astronaut\u00f3w w trakcie misji kosmicznych, z mo\u017cliwo\u015bci\u0105 przysz\u0142ego wykorzystania urz\u0105dze\u0144 tego typu w telemedycynie na Ziemi.\u00a0\n\nKamie\u0144 milowy w rozwoju polskiego sektora kosmicznego\u00a0\n\n\u201c\u015awi\u0119tujemy pierwsz\u0105 polsk\u0105 misj\u0119 technologiczno-naukow\u0105 na Mi\u0119dzynarodow\u0105 Stacj\u0119 Kosmiczn\u0105. Jest ona najlepszym przyk\u0142adem dynamicznego rozwoju Polski w zakresie technologii kosmicznych oraz jej rosn\u0105cej roli\u00a0 jako zaufanego partnera ESA.\u201d - m\u00f3wi Dyrektor Generalny ESA Josef Aschbacher.\u00a0\n\nMisja Ignis to prze\u0142omowe wydarzenie, kt\u00f3re wyznacza nowy etap w rozwoju polskiego sektora kosmicznego. Jest symbolem rosn\u0105cych ambicji Polski w eksploracji kosmosu i jej dynamicznego rozwoju w dziedzinie technologii kosmicznych. Dzi\u0119ki wsp\u00f3\u0142pracy z ESA i Axiom Space, Polska odgrywa coraz wa\u017cniejsz\u0105 rol\u0119 jako zaufany partner w mi\u0119dzynarodowych projektach kosmicznych.\u00a0\n\n\u201cPolska misja to przedsi\u0119wzi\u0119cie technologiczno-naukowe, kt\u00f3re przyniesie korzy\u015bci nie tylko dla naszego kraju, ale tak\u017ce dla mi\u0119dzynarodowej spo\u0142eczno\u015bci. Dzi\u0119ki zaanga\u017cowaniu polskich firm i instytucji naukowych przeprowadzone zostan\u0105 eksperymenty, kt\u00f3re wp\u0142yn\u0105 na rozw\u00f3j medycyny, biologii, in\u017cynierii oraz technologii kosmicznych. Warto wspomnie\u0107 cho\u0107by o badaniach mikrobiomu ludzkiego, testach nowych materia\u0142\u00f3w czy projektach z zakresu sztucznej inteligencji. Jest to wielka szansa dla polskiego sektora kosmicznego na budowanie unikalnych kompetencji i przyspieszenie komercjalizacji technologii kosmicznych\u201d \u2013 m\u00f3wi Minister Rozwoju i Technologii Krzysztof Paszyk.\u00a0\n\n\u201cNazwanie misji Ignis symbolizuje iskr\u0119 innowacji i ambitny wk\u0142ad Polski w eksploracj\u0119 kosmosu. Partnerstwo mi\u0119dzy ESA, Polsk\u0105 i Axiom Space stanowi znacz\u0105cy kamie\u0144 milowy dla komercyjnych lot\u00f3w kosmicznych, umo\u017cliwiaj\u0105c drug\u0105 misj\u0119 z astronaut\u0105 projektowym ESA i podkre\u015blaj\u0105c gotowo\u015b\u0107 Europy do zaawansowanej eksploracji kosmosu, wzmacniaj\u0105c jej rol\u0119 w kszta\u0142towaniu przysz\u0142o\u015bci technologii kosmicznej\u201d \u2013 m\u00f3wi Daniel Neuenschwander, dyrektor Dyrektoriatu Human and Robotic Exploration ESA.\u00a0\n\n\u201cMisja Ignis to prze\u0142omowe wydarzenie nie tylko dla naszego sektora kosmicznego. Trzyna\u015bcie polskich eksperyment\u00f3w z zakresu technologii, biologii, medycyny i psychologii, przygotowanych przez polskich naukowc\u00f3w i in\u017cynier\u00f3w \u2013 otworzy nowe mo\u017cliwo\u015bci dla polskich bada\u0144, a w d\u0142u\u017cszej perspektywie zwi\u0119kszy konkurencyjno\u015b\u0107 Polski na arenie mi\u0119dzynarodowej.\u00a0 Polski astronauta projektowy ESA dr S\u0142awosz Uzna\u0144ski b\u0119dzie drugim Polakiem w kosmosie i tym samym najlepszym ambasadorem polskiej nauki i przemys\u0142u, a tak\u017ce inspiracj\u0105 dla nast\u0119pnych pokole\u0144\u201d \u2013 m\u00f3wi prezes Polskiej Agencji Kosmicznej prof. Grzegorz Wrochna.\u00a0\n\nMisja Ignis to nie tylko krok milowy dla polskiej nauki i technologii, ale tak\u017ce dow\u00f3d na zdolno\u015b\u0107 Polski do wsp\u00f3\u0142tworzenia przysz\u0142o\u015bci eksploracji kosmosu.\u00a0\u00a0\n\nPodzi\u0119kowania dla:\u00a0\u00a0\n\nPOLSA (Polska Agencja Kosmiczna), ESA (Europejska Agencja Kosmiczna) oraz Ministerstwo Rozwoju i Technologii.\u00a0\n\nPowr\u00f3t", "metadata": {"url": "https://ctk.agh.edu.pl/aktualnosci/detail/nasz-eksperyment-mxene-in-leo-czescia-misji-ignis", "title": "Nasz eksperyment MXene in LEO cz\u0119\u015bci\u0105 Misji Ignis-- Centrum Technologii Kosmicznych ", "depth": 3, "duplicate": false, "content_hash": "a0739e4667297301da6fb40017ae8249", "word_count": 748, "headings": [{"level": 1, "text": "Nasz eksperyment MXene in LEO cz\u0119\u015bci\u0105 Misji Ignis"}, {"level": 1, "text": "Eksperyment z Akademii G\u00f3rniczo-Hutniczej w Krakowie na Mi\u0119dzynarodowej Stacji Kosmicznej! MXene in LEO b\u0119dzie cz\u0119\u015bci\u0105 misji Ignis."}, {"level": 2, "text": "Misja Ignis"}, {"level": 2, "text": "MXene i LEO \u2013 eksperyment z AGH"}, {"level": 2, "text": "Kamie\u0144 milowy w rozwoju polskiego sektora kosmicznego"}, {"level": 2, "text": "Stopka"}]}}