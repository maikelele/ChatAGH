{"metadata": {"url": "https://www.miasteczko.agh.edu.pl/faq.html", "title": "Miasteczko Studenckie AGH - FAQ", "depth": 1, "duplicate": false, "content_hash": "28786f67318e2682f077acbeeb4c3817", "word_count": 1493, "headings": [{"level": 1, "text": "FAQ"}, {"level": 2, "text": "1. W jaki spos\u00f3b mo\u017cna otrzyma\u0107 miejsce w domu studenckim?"}, {"level": 2, "text": "2. Kto mo\u017ce mnie zakwaterowa\u0107?"}, {"level": 2, "text": "3. Czy mo\u017cna zakwaterowa\u0107/wykwaterowa\u0107 si\u0119 poza godzinami pracy Administracji domu studenckiego?"}, {"level": 2, "text": "4. Co potrzebne jest do zakwaterowania?"}, {"level": 2, "text": "5. Czy w akademiku mo\u017ce mieszka\u0107 osoba niepe\u0142noletnia?"}, {"level": 2, "text": "6. Czy mog\u0119 mieszka\u0107 w pokoju z partnerem/partnerk\u0105?"}, {"level": 2, "text": "7. Czy mog\u0119 mieszka\u0107 w pokoju z rodze\u0144stwem?"}, {"level": 2, "text": "8. Gdzie znajduje si\u0119 Dzia\u0142 Dom\u00f3w Studenckich?"}, {"level": 2, "text": "9. Jakie udogodnienia dost\u0119pne s\u0105 w domach studenckich?"}, {"level": 2, "text": "10. Jak wyposa\u017cone s\u0105 pokoje studenckie?"}, {"level": 2, "text": "11. Otrzyma\u0142em miejsce w domu studenckim na rok akademicki z Centralnego Rozdzia\u0142u Miejsc. Czy mog\u0119 si\u0119 zakwaterowa\u0107 po blokadzie kwaterowania?"}, {"level": 2, "text": "12. Do kiedy musz\u0119 zap\u0142aci\u0107 za miejsce w akademiku?"}, {"level": 2, "text": "13. Czy op\u0142at\u0119 za pobyt w DS mog\u0119 uregulowa\u0107 got\u00f3wk\u0105?"}, {"level": 2, "text": "14. Je\u017celi zakwateruj\u0119/wykwateruj\u0119 si\u0119 w \u015brodku miesi\u0105ca, to czy p\u0142ac\u0119 za ca\u0142y miesi\u0105c?"}, {"level": 2, "text": "15. Je\u017celi dokonam p\u0142atno\u015bci za ca\u0142y miesi\u0105c, a wykwateruj\u0119 si\u0119 wcze\u015bniej, to czy zostanie mi zwr\u00f3cona nale\u017cno\u015b\u0107 za pozosta\u0142e dni?"}, {"level": 2, "text": "16. Jak wygl\u0105da procedura wykwaterowania?"}, {"level": 2, "text": "17. Dlaczego jest stosowana odpowiedzialno\u015b\u0107 zbiorowa za zniszczenia dokonane w kuchni, na korytarzu, sali TV, itp.?"}, {"level": 2, "text": "18. Nie dostan\u0119 przydzia\u0142u z Centralnego Rozdzia\u0142u Miejsc, a chcia\u0142bym mieszka\u0107 w domu studenckim."}, {"level": 2, "text": "19. Co to jest wolna sprzeda\u017c?"}, {"level": 2, "text": "20. Gdzie mog\u0119 uzyska\u0107 potwierdzenie na karcie odej\u015bcia (tzw. \u201eobieg\u00f3wce\u201d), je\u015bli nie mieszka\u0142em w akademiku?"}, {"level": 2, "text": "21. W jaki spos\u00f3b mo\u017cna zarezerwowa\u0107 pok\u00f3j na przysz\u0142y rok akademicki?"}, {"level": 2, "text": "22. W jaki spos\u00f3b mog\u0119 zg\u0142osi\u0107 usterk\u0119 w pokoju lub sanitariacie?"}, {"level": 2, "text": "23. Co powinienem zrobi\u0107, aby przenie\u015b\u0107 si\u0119 do innego domu studenckiego (w obr\u0119bie Miasteczka Studenckiego)?"}, {"level": 2, "text": "24. Co powinienem zrobi\u0107, je\u015bli zgubi\u0142em klucz od pokoju?"}, {"level": 2, "text": "25. Czy mo\u017cna przed\u0142u\u017cy\u0107 okres zakwaterowania po uko\u0144czeniu studi\u00f3w?"}, {"level": 2, "text": "26. Co powinienem zrobi\u0107, je\u015bli chc\u0119 przenocowa\u0107 koleg\u0119/kole\u017cank\u0119?"}, {"level": 2, "text": "27. Czy mog\u0119 posiada\u0107 w akademiku zwierz\u0105tko?"}, {"level": 2, "text": "28. Czy mo\u017cna zostawia\u0107 klucz od pokoju na portierni?"}, {"level": 2, "text": "29. Jakich formalno\u015bci trzeba dokona\u0107, aby m\u00f3c mieszka\u0107 w akademiku podczas wakacji?"}, {"level": 2, "text": "30. Czy mog\u0119 zamieszka\u0107 sam(a) w pokoju dwuosobowym?"}, {"level": 2, "text": "31. Czy mog\u0119 nadal mieszka\u0107 w domu studenckim, je\u015bli utraci\u0142em status studenta?"}, {"level": 2, "text": "32. Co mam zrobi\u0107, je\u015bli karta mieszka\u0144ca zosta\u0142a mi zabrana przez ochron\u0119 MS?"}, {"level": 2, "text": "33. Czy istnieje mo\u017cliwo\u015b\u0107 wynaj\u0119cia pokoju go\u015bcinnego w akademiku; je\u015bli tak, to ile wynosi op\u0142ata za dob\u0119 od osoby?"}, {"level": 2, "text": "34. Czy pracownik AGH musi co roku sk\u0142ada\u0107 wniosek o przydzia\u0142 miejsca w domu studenckim?"}]}, "content": "# Miasteczko Studenckie AGH - FAQ\n\nURL: https://www.miasteczko.agh.edu.pl/faq.html\nCrawled: 2025-03-20 00:54:13\n\nFAQ\n\n1. W jaki spos\u00f3b mo\u017cna otrzyma\u0107 miejsce w domu studenckim?\n\nWszelkie informacje dost\u0119pne s\u0105 na stronie \nhttps://akademik.agh.edu.pl\n w zak\u0142adce \u201eInformacje dla student\u00f3w\u201d.\n\n2. Kto mo\u017ce mnie zakwaterowa\u0107?\n\nDo zakwaterowania nale\u017cy zg\u0142osi\u0107 si\u0119 osobi\u015bcie. Je\u015bli nie dasz rady zakwaterowa\u0107 si\u0119 w wyznaczonym terminie, skontaktuj si\u0119 z Dzia\u0142em Dom\u00f3w Studenckich lub zadeklaruj w systemie \nhttps://akademik.agh.edu.pl\n p\u00f3\u017aniejsze zakwaterowanie.\n\n3. Czy mo\u017cna zakwaterowa\u0107/wykwaterowa\u0107 si\u0119 poza godzinami pracy Administracji domu studenckiego?\n\nTak, ale tylko w uzasadnionych przypadkach, na zasadach ustalonych wcze\u015bniej z Kierownikiem DS.\n\n4. Co potrzebne jest do zakwaterowania?\n\nDo zakwaterowania niezb\u0119dny jest dokument to\u017csamo\u015bci, legitymacja studencka (nie dotyczy os\u00f3b niestudiuj\u0105cych i student\u00f3w 1 roku) oraz zdj\u0119cie (4,5 x 3,5 cm) do karty mieszka\u0144ca.\n\n5. Czy w akademiku mo\u017ce mieszka\u0107 osoba niepe\u0142noletnia?\n\nNie, miejsce w domu studenckim mog\u0105 otrzyma\u0107 jedynie osoby pe\u0142noletnie. Wyj\u0105tkiem s\u0105 niepe\u0142noletni studenci AGH; w ich przypadku zakwaterowanie jest mo\u017cliwe wy\u0142\u0105cznie w obecno\u015bci rodzica lub prawnego opiekuna.\n\n6. Czy mog\u0119 mieszka\u0107 w pokoju z partnerem/partnerk\u0105?\n\nTak, pod warunkiem otrzymania zgody Dyrekcji MS oraz dost\u0119pno\u015bci wolnych pokoi. Nale\u017cy w tym celu z\u0142o\u017cy\u0107, w systemie https://akademik.agh.edu.pl, elektroniczny wniosek o zgod\u0119 na wsp\u00f3lne zakwaterowanie.\n\n7. Czy mog\u0119 mieszka\u0107 w pokoju z rodze\u0144stwem?\n\nTak, wsp\u00f3lne zakwaterowanie z rodze\u0144stwem jest mo\u017cliwe, pod warunkiem otrzymania przez siostr\u0119/brata miejsca w akademiku MS i dost\u0119pnych wolnych pokoi.\n\n8. Gdzie znajduje si\u0119 Dzia\u0142 Dom\u00f3w Studenckich?\n\nBiuro Dzia\u0142u Dom\u00f3w Studenckich znajduje si\u0119 w budynku Administracji MS, przy ul. Rostafi\u0144skiego 8 (dom studencki nr 5 Strumyk, pok\u00f3j nr 2).\n\n9. Jakie udogodnienia dost\u0119pne s\u0105 w domach studenckich?\n\nW akademikach studenci maj\u0105 do dyspozycji m.in. og\u00f3lnodost\u0119pne kuchnie (wyposa\u017cone w kuchenki elektryczne i piekarniki), lektoria oraz sale telewizyjne. Wszyscy mieszka\u0144cy maj\u0105 bezp\u0142atny dost\u0119p do Internetu, posiadaj\u0105 tak\u017ce mo\u017cliwo\u015b\u0107 rezerwacji pralni, suszarni, boisk (pi\u0142ka no\u017cna, siatk\u00f3wka, koszyk\u00f3wka) i si\u0142owni zewn\u0119trznej oraz wypo\u017cyczenia odkurzacza, \u017celazka i deski do prasowania. W niekt\u00f3rych akademikach dost\u0119pne s\u0105 r\u00f3wnie\u017c si\u0142ownie, sale rekreacyjne, klubowe i bilardowe oraz rowerownie (szczeg\u00f3\u0142y: zak\u0142adka \u201eDomy studenckie\u201d). Cz\u0119sto Rada Mieszka\u0144c\u00f3w danego DS kupuje dodatkowy sprz\u0119t do wypo\u017cyczenia.\n\n10. Jak wyposa\u017cone s\u0105 pokoje studenckie?\n\nW ka\u017cdym pokoju znajduj\u0105 si\u0119 stoliki (lub biurka), krzes\u0142a oraz zabudowa meblowa. Pokoje (lub studio) wyposa\u017cone s\u0105 w lod\u00f3wk\u0119 i\u00a0telefon. Nie zapewniamy akcesori\u00f3w kuchennych tj. talerzy, sztu\u0107c\u00f3w, szklanek, garnk\u00f3w, patelni. Ka\u017cdy mieszkaniec otrzymuje poduszk\u0119, ko\u0142dr\u0119, koc i po\u015bciel. Wymiana po\u015bcieli odbywa si\u0119 co 3 tygodnie.\n\n11. Otrzyma\u0142em miejsce w domu studenckim na rok akademicki z Centralnego Rozdzia\u0142u Miejsc. Czy mog\u0119 si\u0119 zakwaterowa\u0107 po blokadzie kwaterowania?\n\nTak, pod warunkiem deklaracji p\u00f3\u017aniejszego zakwaterowania w systemie \nhttps://akademik.agh.edu.pl\n Nale\u017cy pami\u0119ta\u0107, i\u017c w takim przypadku op\u0142ata za zakwaterowanie naliczana jest ju\u017c od dnia blokady.\n\n12. Do kiedy musz\u0119 zap\u0142aci\u0107 za miejsce w akademiku?\n\nDo 15-go dnia ka\u017cdego miesi\u0105ca, za ca\u0142y miesi\u0105c z g\u00f3ry.\n\n13. Czy op\u0142at\u0119 za pobyt w DS mog\u0119 uregulowa\u0107 got\u00f3wk\u0105?\n\nKa\u017cdy mieszkaniec powinien regulowa\u0107 op\u0142at\u0119 za pobyt na wskazany w systemie (Panel U\u017cytkownika) numer konta. W wyj\u0105tkowych przypadkach pracownik DS mo\u017ce jednak przyj\u0105\u0107 wp\u0142at\u0119 got\u00f3wkow\u0105.\n\n14. Je\u017celi zakwateruj\u0119/wykwateruj\u0119 si\u0119 w \u015brodku miesi\u0105ca, to czy p\u0142ac\u0119 za ca\u0142y miesi\u0105c?\n\nW przypadku wykwaterowania w \u015brodku miesi\u0105ca, stosowana jest stawka dobowa, podana w Cenniku na stronie MS AGH.\n\n15. Je\u017celi dokonam p\u0142atno\u015bci za ca\u0142y miesi\u0105c, a wykwateruj\u0119 si\u0119 wcze\u015bniej, to czy zostanie mi zwr\u00f3cona nale\u017cno\u015b\u0107 za pozosta\u0142e dni?\n\nTak, nadp\u0142ata, kt\u00f3ra wygeneruje si\u0119 w momencie wykwaterowania, zostanie zwr\u00f3cona na wskazany numer konta bankowego.\n\n16. Jak wygl\u0105da procedura wykwaterowania?\n\nZamiar wykwaterowania nale\u017cy zg\u0142osi\u0107 w Panelu U\u017cytkownika co najmniej 3 dni przed planowan\u0105 wyprowadzk\u0105. Przed wykwaterowaniem nale\u017cy uregulowa\u0107 op\u0142at\u0119 za akademik, kt\u00f3rej wysoko\u015b\u0107 na planowany dzie\u0144 opuszczenia DS mo\u017cna sprawdzi\u0107 w Panelu U\u017cytkownika. Przy wykwaterowaniu nale\u017cy zwr\u00f3ci\u0107 otrzymany klucz do pokoju, kart\u0119 mieszka\u0144ca oraz po\u015bciel. Ostatnia osoba wykwaterowuj\u0105ca si\u0119 z danego pokoju, odpowiedzialna jest za wysprz\u0105tanie i przygotowanie pokoju do odbioru przez pracownika DS.\n\n17. Dlaczego jest stosowana odpowiedzialno\u015b\u0107 zbiorowa za zniszczenia dokonane w kuchni, na korytarzu, sali TV, itp.?\n\nInformacja o zbiorowej odpowiedzialno\u015bci za zniszczenia w cz\u0119\u015bciach wsp\u00f3lnych DS jest zamieszczona na e-o\u015bwiadczeniu podpisanym przez ka\u017cdego mieszka\u0144ca przed zakwaterowaniem.\n\n18. Nie dostan\u0119 przydzia\u0142u z Centralnego Rozdzia\u0142u Miejsc, a chcia\u0142bym mieszka\u0107 w domu studenckim.\n\nDok\u0142adamy wszelkich stara\u0144, aby studenci AGH ubiegaj\u0105cy si\u0119 o miejsce w DS, miejsce to otrzymali. Je\u015bli jednak nie otrzyma\u0142e\u015b miejsca w akademiku, mo\u017cesz jeszcze stara\u0107 si\u0119 o przydzia\u0142 w ramach tzw. wolnej sprzeda\u017cy miejsc.\n\n19. Co to jest wolna sprzeda\u017c?\n\nJest to procedura otrzymania miejsca w domu studenckim, stosowana bezpo\u015brednio przed rozpocz\u0119ciem i w ci\u0105gu roku akademickiego. Na woln\u0105 sprzeda\u017c przeznaczane s\u0105 miejsca, uzyskane w skutek rezygnacji przez student\u00f3w, kt\u00f3rzy otrzymali przydzia\u0142 w ramach Centralnego Rozdzia\u0142u Miejsc, a nast\u0119pnie z niego zrezygnowali b\u0105d\u017a si\u0119 wykwaterowali. Aby otrzyma\u0107 miejsce z wolnej sprzeda\u017cy, nale\u017cy z\u0142o\u017cy\u0107 wy\u0142\u0105cznie elektroniczny wniosek na stronie https://akademik.agh.edu.pl bez konieczno\u015bci dostarczania innych dokument\u00f3w. O miejsce w ramach wolnej sprzeda\u017cy mog\u0105 stara\u0107 si\u0119 r\u00f3wnie\u017c osoby spoza AGH, jednak miejsca przyznawane s\u0105 w pierwszej kolejno\u015bci studentom AGH.\n\n20. Gdzie mog\u0119 uzyska\u0107 potwierdzenie na karcie odej\u015bcia (tzw. \u201eobieg\u00f3wce\u201d), je\u015bli nie mieszka\u0142em w akademiku?\n\nByli i obecni mieszka\u0144cy Miasteczka podbijaj\u0105 kart\u0119 odej\u015bcia w Administracji domu studenckiego, w kt\u00f3rym mieszkali po raz ostatni. Dotyczy to r\u00f3wnie\u017c student\u00f3w, kt\u00f3rzy mieszkali w DS w okresie wakacyjnym. Osoby, kt\u00f3re nigdy nie mieszka\u0142y w Miasteczku, w\u0142asnor\u0119cznie wpisuj\u0105 na karcie odej\u015bcia \u201eNie mieszka\u0142em/nie mieszka\u0142am\u201d, bez konieczno\u015bci potwierdzenia tego faktu w Administracji DS.\n\n21. W jaki spos\u00f3b mo\u017cna zarezerwowa\u0107 pok\u00f3j na przysz\u0142y rok akademicki?\n\nSzczeg\u00f3\u0142owy harmonogram i zasady rezerwacji s\u0105 publikowane na stronie \nhttps://akademik.agh.edu.pl\n na prze\u0142omie maja i czerwca. Rezerwacji pokoi mog\u0105 dokona\u0107 r\u00f3wnie\u017c studenci niemieszkaj\u0105cy w MS AGH, kt\u00f3rzy ubiegaj\u0105 si\u0119 o miejsce w trybie podstawowym.\n\n22. W jaki spos\u00f3b mog\u0119 zg\u0142osi\u0107 usterk\u0119 w pokoju lub sanitariacie?\n\nBezpo\u015brednio po zakwaterowaniu, oraz w trakcie roku akademickiego, wszelkie usterki czy awarie nale\u017cy zg\u0142asza\u0107 w Panelu U\u017cytkownika. W przypadku awarii pilnych, kt\u00f3rych jest wymagana natychmiastowa naprawa taka jak brak pr\u0105du, zalanie itd, nale\u017cy od razu zg\u0142osi\u0107 j\u0105 na portierni\u0119 DS. Zniszczenie nale\u017cy niezw\u0142ocznie zg\u0142osi\u0107 do Administracji DS.\n\n23. Co powinienem zrobi\u0107, aby przenie\u015b\u0107 si\u0119 do innego domu studenckiego (w obr\u0119bie Miasteczka Studenckiego)?\n\nCh\u0119\u0107 zmiany akademika nale\u017cy zg\u0142osi\u0107 na elektronicznej gie\u0142dzie zamian, dost\u0119pnej na stronie \nhttps://akademik.agh.edu.pl\n Gdy pojawi si\u0119 wolne miejsce w wybranym przez Ciebie akademiku, zostaniesz poinformowany drog\u0105 mailow\u0105. Je\u015bli chcesz zmieni\u0107 akademik wraz ze wsp\u00f3\u0142lokatorem, obaj powinni\u015bcie zg\u0142osi\u0107 si\u0119 do Gie\u0142dy, a w uzasadnieniu wpisa\u0107 swoje nazwiska.\n\n24. Co powinienem zrobi\u0107, je\u015bli zgubi\u0142em klucz od pokoju?\n\nFakt ten nale\u017cy niezw\u0142ocznie zg\u0142osi\u0107 Administracji akademika. Koszty wymiany zamk\u00f3w w drzwiach pokrywa mieszkaniec, kt\u00f3ry zgubi\u0142 klucz. Szczeg\u00f3\u0142owy cennik dost\u0119pny jest na stronie internetowej MS AGH, w zak\u0142adce \u201eDokumenty do pobrania\u201d.\n\n25. Czy mo\u017cna przed\u0142u\u017cy\u0107 okres zakwaterowania po uko\u0144czeniu studi\u00f3w?\n\nAbsolwenci mog\u0105 stara\u0107 si\u0119 o miejsce w MS AGH wy\u0142\u0105cznie w procedurze wolnej sprzeda\u017cy miejsc.\n\n26. Co powinienem zrobi\u0107, je\u015bli chc\u0119 przenocowa\u0107 koleg\u0119/kole\u017cank\u0119?\n\nJe\u015bli chcia\u0142by\u015b przenocowa\u0107 kogo\u015b w swoim pokoju, nale\u017cy zg\u0142osi\u0107 si\u0119 na recepcj\u0119 DS (maksymalnie do godz. 00:00) i wypisa\u0107 nocleg. Koszt noclegu to 15 z\u0142. Na nocleg Twojego go\u015bcia musi zgodzi\u0107 si\u0119 wsp\u00f3\u0142lokator/wsp\u00f3\u0142lokatorzy. Szczeg\u00f3\u0142owe informacje znajduj\u0105 si\u0119 w Panelu U\u017cytkownika w zak\u0142adce \u201ewnioski\u201d.\n\n27. Czy mog\u0119 posiada\u0107 w akademiku zwierz\u0105tko?\n\nJest to niedozwolone, ze wzgl\u0119du na przepisy sanitarno-epidemiologiczne.\n\n28. Czy mo\u017cna zostawia\u0107 klucz od pokoju na portierni?\n\nKa\u017cdy mieszkaniec otrzymuje klucz do swojego pokoju podczas zakwaterowania i od tego momentu jest za niego odpowiedzialny. Nie mo\u017cna zostawia\u0107 klucza na portierni.\n\n29. Jakich formalno\u015bci trzeba dokona\u0107, aby m\u00f3c mieszka\u0107 w akademiku podczas wakacji?\n\nNale\u017cy z\u0142o\u017cy\u0107 (dost\u0119pny od czerwca) wniosek wakacyjny na stronie \nhttps://akademik.agh.edu.pl\n W przypadku pozytywnej decyzji, aktualni mieszka\u0144cy MS, powinni zgodnie z harmonogramem  opublikowanym w systemie, przekwaterowa\u0107 si\u0119 do wskazanego bloku dy\u017curnego (zachowuj\u0105c ci\u0105g\u0142o\u015b\u0107 zakwaterowania). Zazwyczaj zakwaterowanie wakacyjne mo\u017cliwe jest do po\u0142owy wrze\u015bnia. Wszyscy mieszka\u0144cy, kt\u00f3rzy do tego dnia nie otrzymali przydzia\u0142u miejsca na kolejny rok akademicki, musz\u0105 si\u0119 wykwaterowa\u0107 w tym terminie. Natomiast mieszka\u0144cy, kt\u00f3rzy maj\u0105 przydzia\u0142 miejsca na rok akademicki mog\u0105 do czasu przekwaterowania pozosta\u0107 w akademiku dy\u017curnym i przekwaterowa\u0107 si\u0119 zgodnie z harmonogramem do akademika wskazanego na rok akademicki.\n\n30. Czy mog\u0119 zamieszka\u0107 sam(a) w pokoju dwuosobowym?\n\nTak. W tym celu nale\u017cy z\u0142o\u017cy\u0107 w systemie \nhttps://akademik.agh.edu.pl\n wniosek o dodatkowe miejsce w celu samodzielnego zakwaterowania w pokoju dwuosobowym. Wi\u0105\u017ce si\u0119 to z konieczno\u015bci\u0105 p\u0142atno\u015bci za dwa miejsca (zgodnie z cennikiem). Wnioski te s\u0105 rozpatrywane w zale\u017cno\u015bci od dost\u0119pno\u015bci wolnych miejsc.\n\n31. Czy mog\u0119 nadal mieszka\u0107 w domu studenckim, je\u015bli utraci\u0142em status studenta?\n\nTak, za zgod\u0105 Dyrekcji MS, pod warunkiem dost\u0119pno\u015bci wolnych miejsc. Nale\u017cy w\u00f3wczas, w Panelu U\u017cytkownika, z\u0142o\u017cy\u0107 elektroniczny wniosek o mo\u017cliwo\u015b\u0107 dalszego zakwaterowania, pomimo utraty statusu studenta. Wi\u0105\u017ce si\u0119 to z konieczno\u015bci\u0105 regulowania pe\u0142nej stawki za zakwaterowanie w domu studenckim (zawieraj\u0105cej podatek VAT).\n\n32. Co mam zrobi\u0107, je\u015bli karta mieszka\u0144ca zosta\u0142a mi zabrana przez ochron\u0119 MS?\n\nNast\u0119pnego dnia roboczego, w godz. 9:00-13:00, nale\u017cy zg\u0142osi\u0107 si\u0119 do Dzia\u0142u Dom\u00f3w Studenckich (dom studencki nr 5 Strumyk, pok\u00f3j nr 2).\n\n33. Czy istnieje mo\u017cliwo\u015b\u0107 wynaj\u0119cia pokoju go\u015bcinnego w akademiku; je\u015bli tak, to ile wynosi op\u0142ata za dob\u0119 od osoby?\n\nTak, wszystkie szczeg\u00f3\u0142y dost\u0119pne s\u0105 pod adresem \nhttps://taniehostele.pl\n oraz pod numerem telefonu 12 622 46 00.\n\n34. Czy pracownik AGH musi co roku sk\u0142ada\u0107 wniosek o przydzia\u0142 miejsca w domu studenckim?\n\nTak, wynika to z Regulaminu udost\u0119pniania miejsc w domach studenckich Miasteczka Studenckiego AGH dla doktorant\u00f3w i pracownik\u00f3w AGH.\n\nJe\u015bli nie znalaz\u0142e\u015b odpowiedzi na swoje pytanie, napisz do nas: \ndds@ms.agh.edu.pl"}