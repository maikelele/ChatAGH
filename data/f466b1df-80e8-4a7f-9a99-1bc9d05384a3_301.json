{"content": "# Certyfikat Doskona\u0142y kierunek \u2013 doskona\u0142o\u015b\u0107 w kszta\u0142ceniu na kierunku dla matematyki-- WMS AGH \n\nURL: https://www.wms.agh.edu.pl/detail/certyfikat-doskonaly-kierunek-doskonalosc-w-ksztalceniu-na-kierunku-dla-matematyki\nCrawled: 2025-03-19 21:36:58\n\nCertyfikat Doskona\u0142y kierunek \u2013 doskona\u0142o\u015b\u0107 w kszta\u0142ceniu na kierunku dla matematyki \n\n 09-03-2023 \n\n Kierunek matematyka prowadzony na Wydziale Matematyki Stosowanej zosta\u0142 wyr\u00f3\u017cniony presti\u017cowym Certyfikatem Doskona\u0142y kierunek \u2013 doskona\u0142o\u015b\u0107 w kszta\u0142ceniu na kierunku. Decyzj\u0119 w tej sprawie podj\u0119\u0142o Prezydium Polskiej Komisji Akredytacyjnej. \n\nPrezydium Polskiej Komisji Akredytacyjnej podj\u0119\u0142o 23 lutego 2023 r. uchwa\u0142\u0119 nr 118/2023 w sprawie przyznania Certyfikat\u00f3w Doskona\u0142o\u015bci Kszta\u0142cenia. Na jej podstawie najwa\u017cniejszym certyfikatem \u2013 Doskona\u0142y kierunek - doskona\u0142o\u015b\u0107 w kszta\u0142ceniu na kierunku \u2013 zosta\u0142o uhonorowanych jedena\u015bcie kierunk\u00f3w w kraju, w tym tylko jeden prowadzony w Akademii G\u00f3rniczo-Hutniczej im. Stanis\u0142awa Staszica w Krakowie. W ten spos\u00f3b potwierdzono najwy\u017csz\u0105 jako\u015b\u0107 studi\u00f3w pierwszego i drugiego stopnia o profilu og\u00f3lnoakademickim na kierunku matematyka prowadzonym na WMS. Przyznany certyfikat jest doskona\u0142ym potwierdzeniem i wynikiem pozytywnej oceny zawartej w raporcie zespo\u0142u oceniaj\u0105cego Polskiej Komisji Akredytacyjnej.\n\nNa wiadomo\u015b\u0107 o przyznaniu wyr\u00f3\u017cnienia dziekan WMS dr hab. Jerzy Stochel, prof. AGH, m\u00f3wi\u0142:\n Cieszymy si\u0119, \u017ce w \u015blad za pozytywn\u0105 ocen\u0105 Polskiej Komisji Akredytacyjnej dla naszego kierunku matematyka otrzymali\u015bmy Certyfikat Doskona\u0142y kierunek \u2013 doskona\u0142o\u015b\u0107 w kszta\u0142ceniu na kierunku. To wspania\u0142e wyr\u00f3\u017cnienie i docenienia naszych stara\u0144, aby oferta edukacyjna Wydzia\u0142u Matematyki Stosowanej sta\u0142a na najwy\u017cszym poziomie.\n\nTrzeba pami\u0119ta\u0107, \u017ce przyznany certyfikat to uznanie stara\u0144 ca\u0142ej spo\u0142eczno\u015bci wydzia\u0142u. Pracowali\u015bmy na ten sukces przez ponad \u0107wier\u0107 wieku od momentu powstania Wydzia\u0142u Matematyki Stosowanej w 1997 roku i uruchomienia rok p\u00f3\u017aniej kierunku matematyka. Wyr\u00f3\u017cnienie jest nagrod\u0105 i uznaniem pracy licznego grona pracownik\u00f3w wydzia\u0142u oraz wsparcia i \u017cyczliwo\u015bci, jakie okazywa\u0142y nam na przestrzeni lat kolejne w\u0142adze rektorskie. Wszystkim wy\u017cej wymienionym bardzo dzi\u0119kuj\u0119\n \u2013 podkre\u015bla\u0142 dziekan WMS.\n\nLiczymy, \u017ce mo\u017cliwo\u015b\u0107 pos\u0142ugiwania si\u0119 tym certyfikatem do ko\u0144ca roku akademickiego 2028/2029 przys\u0142u\u017cy si\u0119 promocji kierunku matematyka oraz naszego wydzia\u0142u. Jestem przekonany, \u017ce to wyr\u00f3\u017cnienie b\u0119dzie nie tylko przys\u0142owiowym magnesem na student\u00f3w, ale pozwoli tak\u017ce na ugruntowanie pozycji kierunku i samego WMS w og\u00f3lnopolskich rankingach\n \u2013 podsumowa\u0142 dr hab. Jerzy Stochel, prof. AGH.\n\nZgodnie ze statutem Polskiej Komisji Akredytacyjnej oraz zasadami przyznawania Certyfikat\u00f3w Doskona\u0142o\u015bci Kszta\u0142cenia Certyfikat \nDoskona\u0142y kierunek\n \u2013 doskona\u0142o\u015b\u0107 w kszta\u0142ceniu na kierunku mo\u017ce otrzyma\u0107 uczelnia prowadz\u0105ca kierunek, kt\u00f3ry otrzyma\u0142 pozytywn\u0105 ocen\u0119 programow\u0105 na 6 lat. Taka ocena musi by\u0107 poparta dobrymi praktykami w zakresie jako\u015bci kszta\u0142cenia lub udokumentowanymi, regularnymi osi\u0105gni\u0119ciami student\u00f3w i absolwent\u00f3w oraz rekomendacj\u0105 wyr\u00f3\u017cnienia wraz z uzasadnieniem przedstawionym przez zesp\u00f3\u0142 oceniaj\u0105cy. Warunkiem przyznania jest wskazanie dobrych praktyk w sze\u015bciu z dziesi\u0119ciu szczeg\u00f3\u0142owych kryteri\u00f3w oceny programowej i standard\u00f3w jako\u015bci kszta\u0142cenia:\n\nKryterium 1. Konstrukcja programu studi\u00f3w: koncepcja, cele kszta\u0142cenia i efekty uczenia si\u0119,\n\n\u00a0Kryterium 2. Realizacja programu studi\u00f3w: tre\u015bci programowe, harmonogram realizacji programu studi\u00f3w oraz formy i organizacja zaj\u0119\u0107, metody kszta\u0142cenia, praktyki zawodowe, organizacja procesu nauczania i uczenia si\u0119,\n\n\u00a0Kryterium 3. Przyj\u0119cie na studia, weryfikacja osi\u0105gni\u0119cia przez student\u00f3w efekt\u00f3w uczenia si\u0119, zaliczanie poszczeg\u00f3lnych semestr\u00f3w i lat oraz dyplomowanie,\n\nKryterium 4. Kompetencje, do\u015bwiadczenie, kwalifikacje i liczebno\u015b\u0107 kadry prowadz\u0105cej kszta\u0142cenie oraz rozw\u00f3j i doskonalenie kadry,\n\nKryterium 5. Infrastruktura i zasoby edukacyjne wykorzystywane w realizacji programu studi\u00f3w oraz ich doskonalenie,\n\nKryterium 10. Polityka jako\u015bci, projektowanie, zatwierdzanie, monitorowanie, przegl\u0105d i doskonalenie programu studi\u00f3w.\n\nZesp\u00f3\u0142 oceniaj\u0105cy Polskiej Komisji Akredytacyjnej w raporcie oceny kierunku matematyka wskaza\u0142 liczne dobre praktyki, stanowi\u0105ce podstaw\u0119 do przyznania Certyfikatu \nDoskona\u0142y kierunek\n \u2013 doskona\u0142o\u015b\u0107 w kszta\u0142ceniu na kierunku. Zwr\u00f3cono uwag\u0119 m.in. na koncepcj\u0119 kszta\u0142cenia, kt\u00f3ra powsta\u0142a przy istotnym wsp\u00f3\u0142udziale instytucji i firm zatrudniaj\u0105cych absolwent\u00f3w studi\u00f3w matematycznych, a pracownicy tych instytucji i firm prowadz\u0105 specjalistyczne zaj\u0119cia dla student\u00f3w.\n\nZesp\u00f3\u0142 jako dobr\u0105 praktyk\u0119 wskaza\u0142 bardzo szeroki wachlarz zaj\u0119\u0107 wybieralnych z zakresu czystej matematyki i jej zastosowa\u0144 oraz rozbudowana indywidualizacj\u0119 \u015bcie\u017cek kszta\u0142cenia na ka\u017cdym poziomie studi\u00f3w. Oceniaj\u0105cy podkre\u015bli r\u00f3wnie\u017c nie tylko rozwi\u0105zania zastosowane na WMS, pozwalaj\u0105ce na wyra\u017ane zwi\u0119kszenie jako\u015bci nauczania szeroko rozumianej matematyki w\u015br\u00f3d student\u00f3w AGH oraz dzia\u0142ania pozwalaj\u0105ce na modyfikacj\u0119 program\u00f3w studi\u00f3w wpisuj\u0105ce si\u0119 w dynamik\u0119 na rynku pracy, ale tak\u017ce role organizowanej Og\u00f3lnopolskiej Olimpiady o Diamentowy Indeks AGH, skierowanej do uczni\u00f3w szk\u00f3\u0142 \u015brednich. Spo\u015br\u00f3d laureat\u00f3w rekrutuje si\u0119 wielu przysz\u0142ych student\u00f3w uczelni.\n\nPozytywna ocena PKA nie jest wystarczaj\u0105cym warunkiem do uzyskania wyr\u00f3\u017cnienia. Wniosek o przyznanie poszczeg\u00f3lnych certyfikat\u00f3w sk\u0142adaj\u0105 przewodnicz\u0105cy zespo\u0142\u00f3w dzia\u0142aj\u0105cych w ramach dziedzin nauki i dziedziny sztuki, kieruj\u0105c si\u0119 rekomendacj\u0105 zawart\u0105 w opinii zespo\u0142\u00f3w. Obok Certyfikatu\n Doskona\u0142y kierunek\n \u2013 doskona\u0142o\u015b\u0107 w kszta\u0142ceniu na kierunku przyznawane s\u0105 tak\u017ce certyfikaty: Zawsze dla studenta \u2013 doskona\u0142o\u015b\u0107 we wsparciu rozwoju student\u00f3w, Otwarty na \u015bwiat \u2013 doskona\u0142o\u015b\u0107 we wsp\u00f3\u0142pracy mi\u0119dzynarodowej oraz Partner dla rozwoju \u2013 doskona\u0142o\u015b\u0107 we wsp\u00f3\u0142pracy z otoczeniem spo\u0142eczno-gospodarczym.\n\nWi\u0119cej informacji o ocenie PKA\n\nPowr\u00f3t", "metadata": {"url": "https://www.wms.agh.edu.pl/detail/certyfikat-doskonaly-kierunek-doskonalosc-w-ksztalceniu-na-kierunku-dla-matematyki", "title": "Certyfikat Doskona\u0142y kierunek \u2013 doskona\u0142o\u015b\u0107 w kszta\u0142ceniu na kierunku dla matematyki-- WMS AGH ", "depth": 3, "duplicate": false, "content_hash": "78c1f83e356a2b5370b9171afa24ac3c", "word_count": 703, "headings": [{"level": 1, "text": "Certyfikat Doskona\u0142y kierunek \u2013 doskona\u0142o\u015b\u0107 w kszta\u0142ceniu na kierunku dla matematyki"}, {"level": 2, "text": "Stopka"}]}}