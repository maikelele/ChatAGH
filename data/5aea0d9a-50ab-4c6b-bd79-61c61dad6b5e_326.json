{"content": "#  Dwusk\u0142adnikowe uwierzytelnienie -- Bezpiecze\u0144stwo \n\nURL: https://bezpieczenstwo.agh.edu.pl/cyberedukacja/2fa-dwuskladnikowe-uwierzytelnienie\nCrawled: 2025-03-19 21:18:08\n\nPrzejd\u017a do tre\u015bci\n\nPrzejd\u017a do stopki\n\n Dwusk\u0142adnikowe uwierzytelnienie \n\nDwusk\u0142adnikowe uwierzytelnianie (2FA) to metoda zabezpieczania dost\u0119pu do system\u00f3w informatycznych i danych, kt\u00f3ra wymaga dw\u00f3ch form identyfikacji. Najcz\u0119\u015bciej, przy korzystaniu z dwusk\u0142adnikowego uwierzytelnienia u\u017cytkownik, aby zalogowa\u0107 si\u0119 na dane konto musi, poza podaniem has\u0142a, u\u017cy\u0107 tak\u017ce drugiego sk\u0142adnika.\u00a0\n\nDlaczego login i has\u0142o to za ma\u0142o?\n\nJakie wyr\u00f3\u017cniamy sk\u0142adniki dla dwusk\u0142adnikowego uwierzytelniania?\n\nPopularne rozwi\u0105zania do dwusk\u0142adnikowego uwierzytelniania i dobre praktyki\n\nDlaczego nale\u017cy u\u017cywa\u0107 2FA? \n\nCo w przypadku, je\u015bli 2FA nie jest dost\u0119pne?\n\nCyberprzest\u0119pcy nieustannie staraj\u0105 si\u0119 pozyska\u0107 dost\u0119p do naszych s\u0142u\u017cbowych i prywatnych zasob\u00f3w. Najcz\u0119\u015bciej stosowane w tym celu metody i techniki to:\u00a0\n\nwiadomo\u015bci phishingowe tj. wiadomo\u015bci, kt\u00f3re podszywaj\u0105 si\u0119 pod wiarygodnych nadawc\u00f3w (osoby lub instytucje) -\u00a0wi\u0119cej o tym zagro\u017ceniu mo\u017cesz si\u0119 dowiedzie\u0107 m.in.\u00a0\nw naszym artykule\n.\u00a0\n\nataki s\u0142ownikowe, si\u0142owe lub inne specjalistyczne stosowane w celu odgadni\u0119cia has\u0142a, je\u015bli nie jest ono odpowiednio z\u0142o\u017cone,\u00a0\n\nr\u00f3\u017cnego rodzaju oprogramowanie, kt\u00f3re jest w stanie przechwyci\u0107 has\u0142a, kt\u00f3re wprowadzamy lub kt\u00f3re zosta\u0142y wykradzione np. z przegl\u0105darki internetowej,\u00a0\n\nwycieki, kt\u00f3re zdarzaj\u0105 si\u0119 Internecie. (Wielu u\u017cytkownik\u00f3w korzysta z tych samych par loginu i has\u0142a na wielu r\u00f3\u017cnych zewn\u0119trznych i wewn\u0119trznych witrynach internetowych. W przypadku kompromitacji jednej z aplikacji dla cyberprzest\u0119pcy nie b\u0119dzie trudne podj\u0119cie pr\u00f3by pozyskania dost\u0119pu np. do poczty u\u017cytkownika, kt\u00f3rego dane zosta\u0142y ujawnione).\u00a0\n\nStosuj\u0105c uwierzytelnienie dwusk\u0142adnikowe znacz\u0105co utrudniasz cyberprzest\u0119pcom to zadanie.\u00a0\n\nElementy uwierzytelniania mo\u017cemy podzieli\u0107 na trzy kategorie:\u00a0\n\nto co \nwiem \n(np. login i has\u0142o),\u00a0\n\nto co \nposiadam \n(np. urz\u0105dzenie z kodami uwierzytelniaj\u0105cymi),\u00a0\n\nto \nkim jestem\n (np. indywidualne cechy u\u017cytkownika \u2013 biometria np. odcisk palca).\u00a0\n\nWeryfikacja dwusk\u0142adnikowa polega na u\u017cyciu \ndw\u00f3ch element\u00f3w\n nale\u017c\u0105cych do \nr\u00f3\u017cnych kategorii\n spo\u015br\u00f3d wymienionych powy\u017cej.\u00a0\u00a0\n\nPrzyk\u0142adowo, konfiguracja za pomoc\u0105 loginu i has\u0142a oraz pyta\u0144 zabezpieczaj\u0105cych nie jest poprawn\u0105 konfiguracj\u0105 dwusk\u0142adnikowego uwierzytelniania, poniewa\u017c wykorzystuje dwa sk\u0142adniki w tej samej kategorii (to co wiem). Odpowiedzi na pytania zabezpieczaj\u0105ce takie jak \u201cJaka by\u0142a marka Twojego pierwszego samochodu?\u201d, \u201cW jakim mie\u015bcie si\u0119 urodzi\u0142e\u015b?\u201d lub \u201cJaka jest Twoja ulubiona ksi\u0105\u017cka?\u201d mog\u0105 by\u0107 bardzo \u0142atwe do pozyskania przez osoby z bliskiego kr\u0119gu, z medi\u00f3w spo\u0142eczno\u015bciowych czy niemy\u015blne ujawnienie podczas rozmowy lub nieformalnej korespondencji. Dodatkowo, pytania jak \u201cJakie jest nazwisko panie\u0144skie Twojej matki?\u201d wykorzystuj\u0105 instytucje lub operatorzy us\u0142ug w celu potwierdzenia danych.\u00a0\n\nW zale\u017cno\u015bci od zaawansowania i mo\u017cliwo\u015bci witryny internetowej, wyr\u00f3\u017cniamy r\u00f3\u017cnego rodzaju uwierzytelniania wielosk\u0142adnikowe:\u00a0\u00a0\n\nPrzepisanie \nkodu z wiadomo\u015bci SMS\n jest to spos\u00f3b bardzo popularny, lecz prostszy do przechwycenia przez atakuj\u0105cego ni\u017c inne, wymienione tutaj. Aby skorzysta\u0107 z tej metody wystarczy poda\u0107 numer s\u0142u\u017cbowy lub prywatny, na kt\u00f3ry b\u0119d\u0105 przychodzi\u0107 kody dost\u0119powe.\u00a0\n\nU\u017cycie \njednorazowych hase\u0142 zmieniaj\u0105cych si\u0119 co okre\u015blony czas\n, np. 30 lub 60 sekund (tzw. TOTP, Time-based one-time password) \u2013 zazwyczaj wy\u015bwietlanych w aplikacji na telefon lub przez dedykowane fizyczne urz\u0105dzenie. Wi\u0119kszo\u015b\u0107 tego typu aplikacji do generowania kod\u00f3w jednorazowych mo\u017cna uzyska\u0107 pobieraj\u0105c je np. z oficjalnych sklep\u00f3w, kt\u00f3re obs\u0142uguj\u0105 urz\u0105dzania mobilne \u2013 darmowymi aplikacjami s\u0105 na przyk\u0142ad Microsoft Authenticator lub 2FAS. Tego typu aplikacje nie wymagaj\u0105 uprawnie\u0144 do galerii zdj\u0119\u0107 lub kontakt\u00f3w, a wi\u0119c nie ingeruj\u0105 w dane zawarte na Twoim urz\u0105dzeniu. Opcjonalny mo\u017ce by\u0107 jedynie dost\u0119p do aparatu w celu zeskanowania kodu QR.\u00a0\n\nU\u017cycie \n\u201eklucza\u201d sprz\u0119towego\n \u2013 jest to fizyczne urz\u0105dzenie, na og\u00f3\u0142 niewielkich rozmiar\u00f3w. Przypomina pendrive lub nadajnik do bezprzewodowej myszki. Klucze mog\u0105 by\u0107 wpinane do urz\u0105dze\u0144, jak i u\u017cywane zbli\u017ceniowo. W przeciwie\u0144stwie do hase\u0142 przesy\u0142anych SMS-em oraz kod\u00f3w generowanych przez aplikacje, klucz sprz\u0119towy nie mo\u017ce zosta\u0107 \u201eprzej\u0119ty\u201d zdalnie i wykorzystany przez hakera np. w atakach phishingowych. Na rynku dost\u0119pnych jest wiele modeli kluczy o r\u00f3\u017cnym stopniu zaawansowania. Najpopularniejsi producenci kluczy to m.in. Yubico\u00a0i OnlyKey.\u00a0\n\nPrzyk\u0142adem zastosowania \ntego co ju\u017c posiadam\n mo\u017ce by\u0107 wykorzystanie naszego komputera s\u0142u\u017cbowego jako drugiego sk\u0142adnika uwierzytelniaj\u0105cego za pomoc\u0105 wykorzystania mechanizmu \nWindows Hello\n. Aby skorzysta\u0107 z tej metody nasze urz\u0105dzenie musi by\u0107 odpowiednio skonfigurowane (np. poprzez wykorzystanie biometrii oraz silnego kodu PIN), a tak\u017ce odpowiednio zabezpieczone (m.in. musi posiada\u0107 zaszyfrowany dysk twardy) aby w przypadku utraty uniemo\u017cliwi\u0107 osobom trzecim \u0142atwego dost\u0119pu do tej funkcjonalno\u015bci.\n\nUwaga!\u00a0\n\nPami\u0119taj, aby \nokresowo sprawdza\u0107 u\u017cywane\n przez Ciebie \nsk\u0142adniki uwierzytelniania\n. Chodzi o sprawdzenie, np. czy nadal jest podany w\u0142a\u015bciwy numer do otrzymywania SMS, czy masz powi\u0105zane z kontem w\u0142a\u015bciwe aplikacje TOTP albo czy dodane s\u0105 tylko te metody, z kt\u00f3rych korzystasz.\u00a0\u00a0\n\nW przypadku \naplikacji TOTP i kluczy sprz\u0119towych\n warto mie\u0107 aktywn\u0105 aplikacj\u0119 na co najmniej dw\u00f3ch r\u00f3\u017cnych\n telefonach lub dwa klucze sprz\u0119towe \n- w przypadku utraty jednego elementu (np. zagubienia klucza sprz\u0119towego lub telefonu z aplikacj\u0105 TOTP) b\u0119dziesz m\u00f3g\u0142 nadal dosta\u0107 si\u0119 do swojego konta z wykorzystaniem zapasowego elementu.\u00a0\n\nZa pomoc\u0105 dwusk\u0142adnikowego uwierzytelniania \nmo\u017cesz chroni\u0107 dost\u0119p\n do swojej poczty elektronicznej, aplikacji dost\u0119pnych za pomoc\u0105 przegl\u0105darki internetowej, a tak\u017ce swoje prywatne konta internetowe np. media spo\u0142eczno\u015bciowe, email lub platformy e-commerce (np. sklepy internetowe).\u00a0\n\nOchrona prywatnego konta na platformie Facebook lub Instagram za pomoc\u0105 odpowiednio skonfigurowanego dwusk\u0142adnikowego uwierzytelniania pozwoli ochroni\u0107 nasz profil przed dost\u0119pem osoby trzeciej, ale pomo\u017ce uchroni\u0107 nas przed negatywnymi emocjami oraz stresem, kt\u00f3re mog\u0105 pojawi\u0107 si\u0119 podczas utraty dost\u0119pu, gdzie mog\u0105 nasili\u0107 si\u0119, je\u015bli nasze konto prowadzi profil spo\u0142eczno\u015bciowy lub prowadzi dzia\u0142alno\u015b\u0107 zarobkow\u0105\u00a0\u00a0\n\nPrzej\u0119te konta na platformach spo\u0142eczno\u015bciowych s\u0142u\u017c\u0105 cyberprzest\u0119pcom do dalszego wy\u0142udzenia danych, \u015brodk\u00f3w finansowych lub zach\u0119cenia do skorzystania z intratnej oferty, kt\u00f3ra jest tak naprawd\u0119 oszustwem. Kto\u015b, kto uzyska\u0142 dost\u0119p do naszego konta u\u017cywa naszego profilu (wykorzystuje nasz\u0105 cyfrow\u0105 to\u017csamo\u015b\u0107) do uwiarogodnienia tego, \u017ce to co publikujemy jest prawd\u0105. Dodatkowo, posiadacze dost\u0119pu do naszego konta posiadaj\u0105 narz\u0119dzia, kt\u00f3re potrafi\u0105 zaszyfrowa\u0107 wiadomo\u015b\u0107 prywatne w taki spos\u00f3b, \u017ce w\u0142a\u015bciciel konta nie jest wstanie odczyta\u0107 tego, co zosta\u0142o wys\u0142ane do naszego rozm\u00f3wcy.\u00a0\n\nZabezpieczenie swojego prywatnego konta mailowego dwusk\u0142adnikowym uwierzytelnieniem pozwoli nam r\u00f3wnie\u017c na ochron\u0119 naszych kont cyfrowych. Znani dostawcy poczty elektronicznej tacy jak Google, Microsoft, Wirtualna Polska oferuj\u0105 swoim klientom mo\u017cliwo\u015b\u0107 w\u0142\u0105czenia 2FA.\u00a0\n\nZnaczna cz\u0119\u015b\u0107 us\u0142ug internetowych wymaga od nas podania adresu email, kt\u00f3ry niekiedy bywa loginem, a tak\u017ce pe\u0142ni wa\u017cn\u0105 funkcj\u0119 \u2013 umo\u017cliwi przypomnienie has\u0142a, w przypadku, gdy zosta\u0142o ono przez nas zapomniane. Gdy cyberprzest\u0119pca uzyska dost\u0119p do naszego konta pocztowego w \u0142atwy spos\u00f3b mo\u017ce zresetowa\u0107 has\u0142o do dowolnej us\u0142ugi, gdzie zosta\u0142 podany nasz adres email do rejestracji.\u00a0\n\nPami\u0119taj! Korzystaj\u0105c z 2FA znacz\u0105co \nminimalizujesz ryzyko\n, \u017ce cyberprzest\u0119pca b\u0119dzie posiada\u0142 dost\u0119p do Twoich zasob\u00f3w s\u0142u\u017cbowych lub prywatnych, nawet je\u015bli pozna Twoje has\u0142o. Jest to wa\u017cne, gdy\u017c:\u00a0\n\nzapobiega kradzie\u017cy lub zniszczeniu informacji, kt\u00f3re znajduj\u0105 si\u0119 na przej\u0119tym koncie,\u00a0\u00a0\n\nznacz\u0105co uniemo\u017cliwia osobom nieuprawnionym wysy\u0142anie wiadomo\u015bci z Twojego konta pocztowego do innych os\u00f3b,\u00a0\n\nnieujawnienie informacji, kt\u00f3re np. zawarte s\u0105 w Twojej korespondencji, osobom postronnym pozwala unikn\u0105\u0107 ataku celowanego.\u00a0\n\nWi\u0119cej o tym, dlaczego istotny jest drugi sk\u0142adnik mo\u017cesz przeczyta\u0107 na stronach:\u00a0\n\nBanalnie s\u0142abe has\u0142o przyczyn\u0105 problem\u00f3w du\u017cego operatora\n\nJe\u015bli witryna lub aplikacja internetowa nie posiada dwusk\u0142adnikowego uwierzytelniania zwr\u00f3ci\u0107 uwag\u0119 czy has\u0142o do tej us\u0142ugi jest odpowiednio z\u0142o\u017cone, unikalne, a tak\u017ce czy jest odpowiednio zabezpieczone np. zapisane w mened\u017cerze hase\u0142.\u00a0\n\nStopka\n\nStrona g\u0142\u00f3wna AGH\n\nPolityka ujawniania podatno\u015bci\n\nKlucz PGP\n\nDeklaracja dost\u0119pno\u015bci\n\nCentrum Bezpiecze\u0144stwa Informacji\npaw. D-8,\u00a0pok. 718\ntel.: +48 12 328 34 48\ne-mail: bezpieczenstwo@agh.edu.pl\n\n \u00a9 2024 Centrum Bezpiecze\u0144stwa Informacji\n Akademia G\u00f3rniczo-Hutnicza im. Stanis\u0142awa Staszica w Krakowie\n\nBack", "metadata": {"url": "https://bezpieczenstwo.agh.edu.pl/cyberedukacja/2fa-dwuskladnikowe-uwierzytelnienie", "title": " Dwusk\u0142adnikowe uwierzytelnienie -- Bezpiecze\u0144stwo ", "depth": 2, "duplicate": false, "content_hash": "062c048a816036c82cdde1a8988752e7", "word_count": 1132, "headings": [{"level": 1, "text": "Dwusk\u0142adnikowe uwierzytelnienie"}, {"level": 2, "text": "Stopka"}]}}