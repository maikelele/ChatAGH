{"content": "#  Wydzia\u0142 -- WMS AGH \n\nURL: https://wms.agh.edu.pl/wydzial\nCrawled: 2025-03-19 21:36:37\n\nPrzejd\u017a do tre\u015bci\n\nPrzejd\u017a do stopki\n\n Wydzia\u0142 \n\nW ostatnio przeprowadzonej przez Ministerstwo Edukacji i Nauki ewaluacji jako\u015bci dzia\u0142alno\u015bci naukowej za lata 2017-2021, dyscyplina matematyka na AGH otrzyma\u0142a kategori\u0119 naukow\u0105 A (bardzo dobry). Kategori\u0119 t\u0119 niezmiennie mamy od 2008 r., od kiedy te\u017c mamy prawa doktoryzowania. Prawa habilitowania mamy od 2015 r.\n\nEwaluacja to ocena jako\u015bci dzia\u0142alno\u015bci naukowej, kt\u00f3r\u0105 przeprowadza si\u0119 w ramach dyscyplin uprawianych w danej uczelni. Na AGH dyscyplin\u0119 matematyka reprezentuj\u0105 tylko pracownicy Wydzia\u0142u Matematyki Stosowanej.\n Ewaluacja zosta\u0142a przeprowadzona z uwzgl\u0119dnieniem trzech kryteri\u00f3w:\n\npoziomu naukowego dzia\u0142alno\u015bci (publikacje);\n\nefekt\u00f3w finansowych bada\u0144 naukowych i prac rozwojowych (pozyskane projekty, przychody z us\u0142ug badawczych i przychody z komercjalizacji wynik\u00f3w bada\u0144);\n\nwp\u0142ywu dzia\u0142alno\u015bci naukowej na funkcjonowanie spo\u0142ecze\u0144stwa i gospodarki.\n\nOsi\u0105gni\u0119cia badawcze oceniane s\u0105 w pi\u0119ciostopniowej skali: od A+ (najlepszej) przez A, B+, B do C (najs\u0142abszej). Od przyznanej kategorii naukowej zale\u017c\u0105 m.in. uprawnienia do prowadzenia studi\u00f3w oraz nadawania stopni naukowych, a tak\u017ce kwota subwencji, czyli \u015brodk\u00f3w finansowych, kt\u00f3re jednostki naukowe otrzymuj\u0105 z bud\u017cetu pa\u0144stwa na prowadzenie bada\u0144.\n\nWi\u0119cej w dziale NAUKA\n\nPrezydium Polskiej Komisji Akredytacyjnej podj\u0119\u0142o uchwa\u0142\u0119 w sprawie przyznania Certyfikat\u00f3w Doskona\u0142o\u015bci Kszta\u0142cenia. Na jej podstawie najwa\u017cniejszym certyfikatem \u2013 Doskona\u0142y kierunek - doskona\u0142o\u015b\u0107 w kszta\u0142ceniu na kierunku \u2013 zosta\u0142 uhonorowany tylko jeden kierunek prowadzony w Akademii G\u00f3rniczo-Hutniczej. W ten spos\u00f3b potwierdzono najwy\u017csz\u0105 jako\u015b\u0107 studi\u00f3w pierwszego i drugiego stopnia o profilu og\u00f3lnoakademickim na kierunku matematyka prowadzonym na WMS.\u00a0\n\nZgodnie ze statutem Polskiej Komisji Akredytacyjnej oraz zasadami przyznawania Certyfikat\u00f3w Doskona\u0142o\u015bci Kszta\u0142cenia Certyfikat Doskona\u0142y kierunek \u2013 doskona\u0142o\u015b\u0107 w kszta\u0142ceniu na kierunku mo\u017ce otrzyma\u0107 uczelnia prowadz\u0105ca kierunek, kt\u00f3ry otrzyma\u0142 pozytywn\u0105 ocen\u0119 programow\u0105 na 6 lat. Taka ocena musi by\u0107 poparta dobrymi praktykami w zakresie jako\u015bci kszta\u0142cenia lub udokumentowanymi, regularnymi osi\u0105gni\u0119ciami student\u00f3w i absolwent\u00f3w oraz rekomendacj\u0105 wyr\u00f3\u017cnienia wraz z uzasadnieniem przedstawionym przez zesp\u00f3\u0142 oceniaj\u0105cy.\n\n W raporcie oceny kierunku matematyka zwr\u00f3cono uwag\u0119 m.in. na koncepcj\u0119 kszta\u0142cenia, kt\u00f3ra powsta\u0142a przy istotnym wsp\u00f3\u0142udziale instytucji i firm zatrudniaj\u0105cych absolwent\u00f3w studi\u00f3w matematycznych, a pracownicy tych instytucji i firm prowadz\u0105 specjalistyczne zaj\u0119cia dla student\u00f3w.\n\nZesp\u00f3\u0142 jako dobr\u0105 praktyk\u0119 wskaza\u0142 bardzo szeroki wachlarz zaj\u0119\u0107 wybieralnych z zakresu czystej matematyki i jej zastosowa\u0144 oraz rozbudowan\u0105 indywidualizacj\u0119 \u015bcie\u017cek kszta\u0142cenia na ka\u017cdym poziomie studi\u00f3w. Oceniaj\u0105cy podkre\u015bli r\u00f3wnie\u017c nie tylko rozwi\u0105zania zastosowane na WMS, pozwalaj\u0105ce na wyra\u017ane zwi\u0119kszenie jako\u015bci nauczania szeroko rozumianej matematyki w\u015br\u00f3d student\u00f3w AGH oraz dzia\u0142ania pozwalaj\u0105ce na modyfikacj\u0119 program\u00f3w studi\u00f3w wpisuj\u0105ce si\u0119 w dynamik\u0119 na rynku pracy, ale tak\u017ce role organizowanej Og\u00f3lnopolskiej Olimpiady o Diamentowy Indeks AGH, skierowanej do uczni\u00f3w szk\u00f3\u0142 \u015brednich.\n\nWi\u0119cej w dziale STUDIA\n\nWydzia\u0142 Matematyki Stosowanej jest jednym z kilkunastu wydzia\u0142\u00f3w wchodz\u0105cych w sk\u0142ad Akademii G\u00f3rniczo-Hutniczej im. Stanis\u0142awa Staszica b\u0119d\u0105cej najstarsz\u0105 uczelni\u0105 techniczn\u0105 w Krakowie. Obecnie na wydziale zatrudnionych jest ponad 100 pracownik\u00f3w naukowo-dydaktycznych, w tym ponad 28 samodzielnych pracownik\u00f3w naukowych.\n\nWydzia\u0142 Matematyki Stosowanej prowadzi studia licencjackie, magisterskie oraz doktoranckie na kierunku matematyka. Posiada kategori\u0119 A uzyskan\u0105 w wyniku kompleksowej oceny parametrycznej przeprowadzonej przez Ministerstwo Nauki i Szkolnictwa Wy\u017cszego. Ponadto wydzia\u0142 posiada uprawnienia doktoryzowania i nadawania stopnia doktora habilitowanego w zakresie matematyki.\n\nWydzia\u0142 mie\u015bci si\u0119 na kampusie AGH zlokalizowanym w samym centrum Krakowa. W jego sk\u0142ad wchodzi cz\u0119\u015b\u0107 tzw. \u0142\u0105cznika A3-A4 i budynku A4, w kt\u00f3rym mieszcz\u0105 si\u0119 biuro dziekana, biuro administracyjne wydzia\u0142u oraz pracownie komputerowe, budynek B7, w kt\u00f3rym znajduj\u0105 si\u0119 dziekanat i biblioteka oraz odbywa si\u0119 wi\u0119kszo\u015b\u0107 zaj\u0119\u0107 dydaktycznych, a tak\u017ce budynek C7, w kt\u00f3rym znajduj\u0105 si\u0119 sale dydaktyczne oraz pomieszczenia biurowe dla pracownik\u00f3w naukowych.\n\nProf. Antoni Hoborski (w pierwszym rz\u0119dzie, czwarty od lewej) w\u015br\u00f3d kadry akademickiej. \u0179r\u00f3d\u0142o: Archiwum AGH\n\nMatematyka by\u0142a obecna na AGH ju\u017c od pocz\u0105tku istnienia Uczelni. Pierwszym urz\u0119duj\u0105cym rektorem \u00f3wczesnej Akademii G\u00f3rniczej by\u0142 matematyk - prof. Antoni Hoborski. Pe\u0142ni\u0142 on r\u00f3wnocze\u015bnie funkcj\u0119 kierownika Katedry Matematyki. Opr\u00f3cz wspomnianej katedry przy Wydziale G\u00f3rniczym istnia\u0142a w\u00f3wczas r\u00f3wnie\u017c Katedra Geometrii Wykre\u015blnej.\n\nPo drugiej wojnie \u015bwiatowej gwa\u0142townie wzros\u0142a liczba student\u00f3w. W \u015blad za tym wprowadzono zmiany organizacyjne i zwi\u0119kszono grono matematyk\u00f3w zatrudnionych na Uczelni. W 1969 roku z kilku katedr matematyki i geometrii wykre\u015blnej, dzia\u0142aj\u0105cych przy poszczeg\u00f3lnych wydzia\u0142ach, utworzono Instytut Matematyki, a jego pracownicy prowadzili zaj\u0119cia dydaktyczne z matematyki na wszystkich wydzia\u0142ach AGH. Decyzj\u0105 Senatu AGH z dniem 1 listopada 1997 r. w miejsce Instytutu Matematyki zosta\u0142 utworzony Wydzia\u0142 Matematyki Stosowanej.\n\nObecnie dzia\u0142alno\u015b\u0107 dydaktyczna ma charakter dwutorowy: z jednej strony dotyczy prowadzenia zaj\u0119\u0107 z matematyki og\u00f3lnej na poszczeg\u00f3lnych wydzia\u0142ach Uczelni, z drugiej za\u015b specjalistycznego kszta\u0142cenia student\u00f3w na kierunku matematyka. Studia na tym kierunku zosta\u0142y uruchomione w roku akademickim 1998/99. Program studi\u00f3w ukierunkowany jest na zastosowania matematyki, ze szczeg\u00f3lnym uwzgl\u0119dnieniem: matematyki finansowej i ubezpieczeniowej, matematyki obliczeniowej i komputerowej, zastosowa\u0144 w informatyce i zarz\u0105dzaniu, a tak\u017ce matematyki w naukach technicznych i przyrodniczych. W roku 2004 Wydzia\u0142 Matematyki Stosowanej uzyska\u0142 prawa doktoryzowania w zakresie matematyki, a w roku 2015 prawa nadawania stopnia doktora habilitowanego.\n\nStopka\n\nStudenci\n\nPlany studi\u00f3w\n\nDeklaracja dostepno\u015bci\n\nKontakt\n\n\u00a9 2023 Wydzia\u0142 Matematyki Stosowanej AGH\n Akademia G\u00f3rniczo-Hutnicza im. Stanis\u0142awa Staszica w Krakowie \nKontakt: stronawms@agh.edu.pl \n\nBack", "metadata": {"url": "https://wms.agh.edu.pl/wydzial", "title": " Wydzia\u0142 -- WMS AGH ", "depth": 3, "duplicate": false, "content_hash": "78b2b4d3c2ed86cd46295638ec0b9505", "word_count": 781, "headings": [{"level": 1, "text": "Wydzia\u0142"}, {"level": 2, "text": "Stopka"}]}}