{"content": "# Przesz\u0142o\u015b\u0107 i tera\u017aniejszo\u015b\u0107 AI \u2013 AGH NAUKA spotkania (nr 33)-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/przeszlosc-i-terazniejszosc-ai-agh-nauka-spotkania-nr-33\nCrawled: 2025-03-19 21:07:14\n\nPrzesz\u0142o\u015b\u0107 i tera\u017aniejszo\u015b\u0107 AI \u2013 AGH NAUKA spotkania (nr 33) \n\n 14/03/2025 \n\nSzybko post\u0119puj\u0105cy rozw\u00f3j modeli generatywnej sztucznej inteligencji powoduje, \u017ce o AI najcz\u0119\u015bciej s\u0142yszymy przede wszystkim w kontek\u015bcie jej wp\u0142ywu na przysz\u0142o\u015b\u0107. Podczas najbli\u017cszego spotkania cofniemy si\u0119 jednak do samych pocz\u0105tk\u00f3w technologii, aby nast\u0119pnie prze\u015bledzi\u0107 drog\u0119, kt\u00f3ra doprowadzi\u0142a j\u0105 do odkry\u0107 uhonorowanych ubieg\u0142orocznymi nagrodami Nobla z fizyki i chemii. Po tym historycznym wprowadzeniu wkroczymy w dziedzin\u0119 wsp\u00f3\u0142czesnej chemoinformatyki i zastanowimy si\u0119, czy metody uczenia maszynowego mog\u0105 zrewolucjonizowa\u0107 przemys\u0142 chemiczny i farmaceutyczny. Zapraszamy 20 marca, o godz. 18.00, do bud. U-2 (sala audytoryjna, ul. Reymonta 7) oraz online na kanale YouTube AGH. Wst\u0119p wolny.\n\nProgram wydarzenia:\n\n18.00-18.30 \u2013 \u201eJak metody sieci neuronowych wp\u0142ywa\u0142y na rozw\u00f3j sztucznej inteligencji\u201d, prof. dr hab. in\u017c. Ryszard Tadeusiewicz\n 18.30-18.45 \u2013 pytania do wyk\u0142adu\n 18.45-19.15 \u2013 \u201eAI w chemii\u00a0\u2013 jak tworzy\u0107 leki z uczeniem maszynowym?\u201d, mgr in\u017c. Jakub Adamczyk\n\nJak metody sieci neuronowych wp\u0142ywa\u0142y na rozw\u00f3j sztucznej inteligencji\n\nPoj\u0119cie sztucznej inteligencji (AI) jako pierwszy sformu\u0142owa\u0142 Alan Turnig w artykule \u201eComputing Machinery and Intelligence\u201d opublikowanym w 1950 roku. Ale za pocz\u0105tek sztucznej inteligencji uwa\u017ca si\u0119 wynik konferencji w Dartmouth College, kt\u00f3ra mia\u0142a miejsce w 1956 roku. Na tej konferencji pionierzy AI, mi\u0119dzy innymi John McCarthy, Marvin Minsky, Herbert Simon i Allen Newell zdecydowali, \u017ce programy komputerowe operuj\u0105ce na symbolach, a nie wy\u0142\u0105cznie na liczbach, b\u0119d\u0119 zaliczane do sztucznej inteligencji. Metody symboliczne by\u0142y jednak trudne i niewygodne w u\u017cyciu. I wtedy pojawi\u0142a si\u0119 idea realizowania inteligentnych system\u00f3w metod\u0105 modelowania struktur wyst\u0119puj\u0105cych w m\u00f3zgu. Pierwszy system dzia\u0142aj\u0105cy wed\u0142ug tej zasady zosta\u0142 zbudowany w 1958 roku przez Franka Rosenblatta i okaza\u0142 si\u0119 sensacj\u0105. Sieci neuronowe, bo tak nazwano te systemy, od tego czasu dyktowa\u0142y kierunki rozwoju sztucznej inteligencji. W 2024 roku cztery nagrody Nobla zosta\u0142y przyznane uczonym, kt\u00f3rzy rozwijali i stosowali sieci neuronowe!\n\nProf. dr hab. in\u017c. Ryszard Tadeusiewicz\n\nAbsolwent Wydzia\u0142u Elektrycznego AGH (1971), doktorat (1975), habilitacja (1980) i tytu\u0142 profesorski (1986) te\u017c na tym wydziale. Trzykrotnie wybrany na stanowisko rektora AGH (1989-2005), cz\u0142onek PAN i PAU. Doktor Honoris Causa 15 uczelni krajowych i zagranicznych. Naukowo zajmuje si\u0119 g\u0142\u00f3wnie problematyk\u0105 sztucznej inteligencji. Napisa\u0142 113 ksi\u0105\u017cek i ponad 2 tys. artyku\u0142\u00f3w naukowych. Pe\u0142ne dane wraz z wykazami publikacji i ksi\u0105\u017cek s\u0105 na stronie: \nwww.Tadeusiewicz.pl\n.\n\nAI w chemii - jak tworzy\u0107 leki z uczeniem maszynowym?\n\nPrezentacja po\u015bwi\u0119cona b\u0119dzie zastosowaniom sztucznej inteligencji w chemoinformatyce i projektowaniu lek\u00f3w. Prelegent przedstawi wsp\u00f3\u0142czesny proces projektowania i wdra\u017cania substancji chemicznych oraz rol\u0119 AI na ka\u017cdym jego etapie. Na przyk\u0142adach spektakularnych sukces\u00f3w i pora\u017cek uczenia maszynowego zobaczymy, co mo\u017cemy nim obecnie zautomatyzowa\u0107, a gdzie rola cz\u0142owieka chemika jest dalej kluczowa. Zaprezentuje te\u017c obecne wyzwania oraz nowe trudno\u015bci, kt\u00f3re niesie ze sob\u0105 AI \u2013 szczeg\u00f3lnie generatywna \u2013 w tym zakresie. Na zako\u0144czenie opowie o badaniach w tym obszarze prowadzonych na \nWydziale Informatyki AGH\n.\n\nMgr in\u017c. Jakub Adamczyk\n\nAbsolwent Akademii G\u00f3rniczo-Hutniczej, aktualnie doktorant w \nSzkole Doktorskiej AGH\n w dziedzinie informatyki. Autor publikacji z zakresu uczenia maszynowego na grafach oraz chemoinformatyki. Kieruje zespo\u0142em Machine Learning and Chemoinformatics Lab na Wydziale Informatyki AGH. Wyk\u0142adowca akademicki w dziedzinach uczenia maszynowego oraz praktycznego wdra\u017cania rozwi\u0105za\u0144 sztucznej inteligencji.\n\nPowr\u00f3t", "metadata": {"url": "https://agh.edu.pl/aktualnosci/detail/przeszlosc-i-terazniejszosc-ai-agh-nauka-spotkania-nr-33", "title": "Przesz\u0142o\u015b\u0107 i tera\u017aniejszo\u015b\u0107 AI \u2013 AGH NAUKA spotkania (nr 33)-- Serwis Akademii G\u00f3rniczo-Hutniczej ", "depth": 1, "duplicate": false, "content_hash": "8e4809620fa14bc709688055e4d40b7d", "word_count": 506, "headings": [{"level": 1, "text": "Przesz\u0142o\u015b\u0107 i tera\u017aniejszo\u015b\u0107 AI \u2013 AGH NAUKA spotkania (nr 33)"}, {"level": 2, "text": "Program wydarzenia:"}, {"level": 2, "text": "Jak metody sieci neuronowych wp\u0142ywa\u0142y na rozw\u00f3j sztucznej inteligencji"}, {"level": 3, "text": "Prof. dr hab. in\u017c. Ryszard Tadeusiewicz"}, {"level": 2, "text": "AI w chemii - jak tworzy\u0107 leki z uczeniem maszynowym?"}, {"level": 3, "text": "Mgr in\u017c. Jakub Adamczyk"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}