{"content": "# Nowoczesny teleskop neutrinowy KM3NeT zarejestrowa\u0142 kosmiczne neutrino o niespotykanej do tej pory energii-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/nowoczesny-teleskop-neutrinowy-km3net-zarejestrowal-kosmiczne-neutrino-o-niespotykanej-do-tej-pory-energii\nCrawled: 2025-03-19 21:14:54\n\nNowoczesny teleskop neutrinowy KM3NeT zarejestrowa\u0142 kosmiczne neutrino o niespotykanej do tej pory energii \n\n 13/02/2025 \n\n kosmos \n badania i nauka \n\n Nadzwyczajne neutrino o energii szacowanej na oko\u0142o 220 PeV (220 milion\u00f3w miliard\u00f3w elektronowolt\u00f3w) zosta\u0142o zarejestrowane 13 lutego 2023 r. na g\u0142\u0119boko\u015bci 3500 metr\u00f3w, u wybrze\u017cy Sycylii w wodach Morza \u015ar\u00f3dziemnego, przez podwodny teleskop neutrinowy nowej generacji ARCA, w ramach eksperymentu KM3NeT. Ten przypadek zosta\u0142 nazwany KM3-230213A i jest najbardziej energetycznym neutrinem, kt\u00f3re kiedykolwiek zosta\u0142o zaobserwowane. Zesp\u00f3\u0142 naukowc\u00f3w z Wydzia\u0142u Fizyki i Informatyki Stosowanej do\u0142\u0105czy\u0142 do eksperymentu KM3NeT z ko\u0144cem 2024 r., podejmuj\u0105c si\u0119 opracowania innowacyjnej metody rekonstrukcji neutrin przy u\u017cyciu sygna\u0142\u00f3w akustycznych. \n\nSzacuje si\u0119, \u017ce neutrina o tak ekstremalnie du\u017cych energiach wyst\u0119puj\u0105 niezwykle rzadko i mog\u0105 pochodzi\u0107 wy\u0142\u0105cznie z kosmosu. Mo\u017cna si\u0119 spodziewa\u0107 tylko jednego takiego przypadku na 100 tysi\u0119cy lat. Metody rekonstrukcji cz\u0105stek rozwijane w AGH mog\u0105 zwi\u0119kszy\u0107 szans\u0119 na obserwacj\u0119 tak niezwyk\u0142ych kosmicznych pos\u0142a\u0144c\u00f3w, jakimi s\u0105 neutrina.\n\nPraca nad rejestracj\u0105 neutrin jest szczeg\u00f3lnie trudna, poniewa\u017c skutecznie unikaj\u0105 one detekcji, a proces\u00f3w przes\u0142aniaj\u0105cych poznanie jest bardzo du\u017co. Niemniej jednak zespo\u0142owi ekspert\u00f3w uda\u0142o si\u0119 dokona\u0107 takiego odkrycia dok\u0142adnie dwa lata temu.\n\n12 lutego 2025 r. \nmi\u0119dzynarodowa wsp\u00f3\u0142praca KM3NeT\n og\u0142osi\u0142a szczeg\u00f3\u0142y tego niezwyk\u0142ego odkrycia, kt\u00f3re zosta\u0142y opublikowane w jednym z najbardziej presti\u017cowych czasopism naukowych jakim jest \u201eNature\u201d. Artyku\u0142 dost\u0119pny jest na stronie: \nwww.nature.com/articles\n.\n\nNeutrino \u2013 kosmiczny pos\u0142aniec\n\nNajbardziej energetyczne neutrino jakie kiedykolwiek zaobserwowano jest pierwszym dowodem na to, \u017ce we Wszech\u015bwiecie rzeczywi\u015bcie s\u0105 produkowane neutrina o tak pot\u0119\u017cnych energiach. Tego rodzaju odkrycia otwieraj\u0105 nowe obszary bada\u0144 w astronomii neutrinowej i daj\u0105 nadziej\u0119 nowej perspektywy obserwacji Wszech\u015bwiata. Eksperyment KM3NeT przyczynia si\u0119 do pog\u0142\u0119biania naszej wiedzy o\u202fnajbardziej odleg\u0142ych w czasie i przestrzeni zjawiskach astrofizycznych i procesach kosmologicznych.\n\nWszech\u015bwiat o wysokiej energii to zestaw katastrofalnych wydarze\u0144, takich jak aktywne j\u0105dra galaktyk z supermasywnymi czarnymi dziurami, eksplozje masywnych gwiazd, tzw. supernowe, rozb\u0142yski promieniowania gamma, obiekty o silnej grawitacji, tzw. czarne dziury, ob\u0142oki gazu i py\u0142u, czyli mg\u0142awice. W tych pot\u0119\u017cnych kosmicznych akceleratorach powstaj\u0105 strumienie cz\u0105stek, czyli promieniowanie kosmiczne. W wyniku oddzia\u0142ywa\u0144 cz\u0105stek promieniowania kosmicznego z materi\u0105 i fotonami mog\u0105 powstawa\u0107 neutrina i kolejne fotony. Cz\u0119\u015b\u0107 najbardziej energetycznych promieni kosmicznych podczas swojej podr\u00f3\u017cy przez Wszech\u015bwiat mo\u017ce r\u00f3wnie\u017c oddzia\u0142ywa\u0107 z fotonami mikrofalowego promieniowania t\u0142a, prowadz\u0105c do powstania \u201ekosmogenicznych\u201d neutrin o\u202fwyj\u0105tkowo olbrzymich energiach.\n\n\u2013 \nNeutrina to jedne z najbardziej tajemniczych cz\u0105stek elementarnych. Nie maj\u0105 \u0142adunku elektrycznego, maj\u0105 niemal zerow\u0105 mas\u0119, a ich oddzia\u0142ywania z materi\u0105 s\u0105 niezwykle rzadkie. Dzi\u0119ki tym w\u0142a\u015bciwo\u015bciom s\u0105 one wyj\u0105tkowymi kosmicznymi pos\u0142a\u0144cami, dostarczaj\u0105cymi nam unikatowych informacji o\u202fmechanizmach rz\u0105dz\u0105cych kosmicznymi zjawiskami oraz pozwalaj\u0105cymi na eksploracj\u0119 najdalszych zak\u0105tk\u00f3w Wszech\u015bwiata. Wyznaczenie kierunku neutrina na ziemi wskazuje dok\u0142adnie na ten obiekt, z kt\u00f3rego zosta\u0142o ono wys\u0142ane, nawet je\u015bli ten obiekt kosmiczny jest niewyobra\u017calnie daleko \n\u2013 wyja\u015bniaj\u0105 w\u202fkomunikacie naukowcy zaanga\u017cowani w eksperyment KM3NeT.\n\nNa czym polega eksperyment KM3NeT?\n\nChocia\u017c neutrina, zaraz po fotonach, s\u0105 niezwykle liczne we Wszech\u015bwiecie i co sekund\u0119 oko\u0142o 100 miliard\u00f3w na centymetr kwadratowy dociera na Ziemi\u0119, to ich wykrycie jest niezwykle trudne i wymaga specjalnie opracowanych, ogromnych detektor\u00f3w. Teleskop neutrinowy KM3NeT to rozbudowana infrastruktura g\u0142\u0119binowa obejmuj\u0105ca dwa detektory: ARCA i ORCA.\n\nSpecyfik\u0119 eksperymentu KM3NeT wyja\u015bnia fizyk z AGH, prof. Artur Ukleja:\n\n\u2013 \nInfrastruktura badawcza KM3NeT aktualnie sk\u0142ada si\u0119 z dw\u00f3ch teleskop\u00f3w. Mniejszy z nich ORCA jest dedykowany do badania neutrin o ni\u017cszych energiach i\u202fznajduje si\u0119 ko\u0142o Tulonu, w g\u0142\u0119binach w\u00f3d Morza \u015ar\u00f3dziemnego. Wi\u0119kszy za\u015b ARCA znajduj\u0105cy si\u0119 u wybrze\u017cy Sycylii w wodach Morza \u015ar\u00f3dziemnego i jest dedykowany g\u0142\u00f3wnie do badania neutrin pochodzenia kosmicznego i to te kosmiczne neutrina m\u00f3wi\u0105 nam jaki jest nasz kosmos.\n\nInfrastruktura jest zainstalowana pod wod\u0105 w nast\u0119puj\u0105cy spos\u00f3b:\n\n\u2013\n Mamy kul\u0119, w kt\u00f3rej zainstalowanych jest 31 fotopowielaczy rejestruj\u0105cych dooko\u0142a s\u0142abe \u015bwiat\u0142o promieniowania Czerenkowa. Tak naszpikowana\u00a0fotopowielaczami\u00a0kula detekcyjna nazywa si\u0119 cyfrowym modu\u0142em detekcyjnym DOM (z ang. Digital Optical Module). Za ka\u017cdym razem 18 modu\u0142\u00f3w detekcyjnych jest montowanych na dw\u00f3ch linach. Jeden ich koniec jest zakotwiczony na dnie morza, a drugi utrzymywany w pionie za pomoc\u0105 boi p\u0142ywaj\u0105cej na wodzie. Te wyposa\u017cone w modu\u0142y cyfrowe linie s\u0105 nazywane strunami detekcyjnymi. Docelowo ka\u017cda pe\u0142na cz\u0119\u015b\u0107 teleskopu b\u0119dzie zbudowana ze 115 strun detekcyjnych. Detektor ARCA b\u0119dzie wyposa\u017cony w dwie takie cz\u0119\u015bci, a detektor ORCA w jedn\u0105. W tym momencie ka\u017cdy z teleskop\u00f3w jest gotowy w\u202foko\u0142o 10% i\u202fumo\u017cliwia zbieranie danych. Ju\u017c ta cz\u0119\u015b\u0107 pozwoli\u0142a na zarejestrowanie neutrina o wyj\u0105tkowo olbrzymiej energii. Z ka\u017cdym etapem rozbudowy detektor\u00f3w, zwi\u0119ksza si\u0119 szansa na wykrywanie tego typu rzadkich neutrin\n \u2013 t\u0142umaczy naukowiec z AGH.\n\n fot. Copyright KM3Net \n\nIdentyfikacja tego wysokoenergetycznego neutrina wymaga\u0142a precyzyjnej kalibracji teleskopu i rekonstrukcji s\u0142abego \u015bwiat\u0142a Czerenkowa w celu wyznaczenia jego kierunku i energii. Ta niezwyk\u0142a detekcja zosta\u0142a osi\u0105gni\u0119ta przy u\u017cyciu zaledwie jednej dziesi\u0105tej finalnej konfiguracji detektora, co pokazuje ogromny potencja\u0142 eksperymentu KM3NeT w badania neutrin kosmicznych i\u202fastronomii neutrinowej.\n\nProf. Artur Ukleja z Wydzia\u0142u Fizyki i Informatyki Stosowanej AGH, kieruj\u0105cy pracami zespo\u0142u, kt\u00f3ry do\u0142\u0105czy\u0142 w listopadzie 2024 r. do eksperymentu wyja\u015bnia:\n\n\u2013 \nNeutrin poszukuje si\u0119 w bardzo wielu eksperymentach. Wszystkie pomiary maj\u0105 charakter po\u015bredni. Badanie neutrin i ich w\u0142asno\u015bci jest powszechnie uwa\u017cane za poszukiwanie nowej fizyki, gdy\u017c ich niezerowa masa nie pasuje do modelu standardowego. Je\u015bli znajdziemy niezgodno\u015bci z modelem standardowym, to b\u0119dzie to po\u015brednie wskazanie istnienia nieznanych nam dot\u0105d zjawisk, tzw. nowej fizyki.\n\nNaukowiec z AGH t\u0142umaczy, \u017ce neutrina z odleg\u0142ych galaktyk docieraj\u0105 do Ziemi niezak\u0142\u00f3cone. S\u0105 one neutralne, nie maja \u0142adunku elektrycznego, nie oddzia\u0142uj\u0105 z\u202fpolami elektrycznymi i magnetycznymi. W zwi\u0105zku z tym zarejestrowane na Ziemi wskazuj\u0105 dok\u0142adnie kierunek i obiekt, z kt\u00f3rego pochodz\u0105.\n\nInnowacyjne metody detekcji neutrin powstaj\u0105 w AGH\n\n\u2013 \nNeutrina bada si\u0119 za pomoc\u0105 aparatury umieszczonej g\u0142\u0119boko pod powierzchni\u0105 ziemi \u2013 tam, gdzie jest bardzo ciemno \u2013 aby zarejestrowa\u0107 s\u0142abe \u015bwiat\u0142o promieniowania Czerenkowa\n \u2013 precyzuje prof. Artur Ukleja \u2013 \nBada si\u0119 je pod l\u0105dem, w l\u0105dolodzie, w starych kopalniach, np. w Japonii. Do wy\u0142apania neutrin musimy by\u0107 mo\u017cliwie jak najbardziej odseparowani od innych oddzia\u0142ywa\u0144 ziemskich \u2013 st\u0105d takie lokalizacje.\n\nOpr\u00f3cz rejestracji neutrin przez sygna\u0142y \u015bwietlne zesp\u00f3\u0142 fizyk\u00f3w z AGH podj\u0105\u0142 si\u0119 zadania opracowania innowacyjnej metody detekcji neutrin \u2013 przez ich sygna\u0142y d\u017awi\u0119kowe. Profesor wyja\u015bnia nowatorsk\u0105 metod\u0119 detekcji:\n\n\u2013 Je\u015bli lec\u0105ce niemal z\u202fszybko\u015bci\u0105 \u015bwiat\u0142a neutrino oddzia\u0142a z materi\u0105, np. wod\u0105, lodem, to powstan\u0105 inne na\u0142adowane cz\u0105stki, kt\u00f3re lec\u0105 dalej w tym samym kierunku i poma\u0142u wytracaj\u0105 sw\u0105 energi\u0119. Ta energia podgrzewa medium, ale tylko w jej bliskiej okolicy. Powoduje to, \u017ce medium zaczyna pulsowa\u0107, to znaczy wysy\u0142a sygna\u0142 d\u017awi\u0119kowy. Je\u017celi uda nam si\u0119 zarejestrowa\u0107 te sygna\u0142y d\u017awi\u0119kowe to mo\u017cemy ich u\u017cy\u0107 do rekonstrukcji neutrina i wyznaczy\u0107 jego w\u0142asno\u015bci kinematyczne. Zesp\u00f3\u0142 z AGH opracowuje symulacje takich proces\u00f3w, uwzgl\u0119dniaj\u0105c mo\u017cliwe efekty t\u0142a. Przep\u0142ywaj\u0105ce statki generuj\u0105 r\u00f3\u017cne sygna\u0142y d\u017awi\u0119kowe. Przep\u0142ywaj\u0105ce delfiny te\u017c wydaj\u0105 r\u00f3\u017cne d\u017awi\u0119ki. Maj\u0105c takie symulacje, b\u0119dziemy mogli zacz\u0105\u0107 opracowywa\u0107 metod\u0119 oddzielenia s\u0142abych sygna\u0142\u00f3w neutrin od gwizd\u00f3w, klikni\u0119\u0107 i\u202finnych d\u017awi\u0119k\u00f3w. W tym celu u\u017cywamy zaawansowanych technik sztucznej inteligencji. W ten spos\u00f3b szukamy najbardziej efektywnej metody detekcji neutrin przez ich sygna\u0142y akustyczne.\n\n Zesp\u00f3\u0142 badawczy z Wydzia\u0142u Fizyki i Informatyki Stosowanej. Fot. J. Maniecki, KSAF AGH \n\nPoszukiwanie neutrin by lepiej zrozumie\u0107 Wszech\u015bwiat\n\nProf. Agnieszka Ob\u0142\u0119kowska-Mucha z Wydzia\u0142u Fizyki i Informatyki Stosowanej AGH podkre\u015bla wag\u0119 odkrycia dokonanego przez zesp\u00f3\u0142 naukowc\u00f3w zaanga\u017cowanych w eksperyment KM3NeT oraz wyja\u015bnia szerokie zastosowanie prowadzonych bada\u0144:\n\n\u2013 Neutrina m\u00f3wi\u0105 nam o tym jaki jest nasz Wszech\u015bwiat. Poszukiwanie neutrin mo\u017ce pomoc w udoskonalaniu, np. system\u00f3w ostrzegania przed trz\u0119sieniami ziemi. W momencie odkrycia mechaniki kwantowej czy mechanizm\u00f3w cia\u0142a sta\u0142ego nikt nie przypuszcza\u0142, \u017ce podstawowym materia\u0142em w\u202felektronice b\u0119dzie technologia krzemowa. Neutrina s\u0105 bardzo wa\u017cnym sk\u0142adnikiem teorii, musimy je bada\u0107, \u017ceby jeszcze lepiej weryfikowa\u0107 model standardowy. Jednocze\u015bnie pozwala nam to na ogromny rozw\u00f3j detekcji cz\u0105stek i samych detektor\u00f3w, kt\u00f3re mo\u017cemy praktycznie wykorzysta\u0107 gdzie indziej. Np. w obszarze monitorowania reaktor\u00f3w j\u0105drowych, bada\u0144 klimatycznych i \u015brodowiskowych, w\u202fmedycynie do obrazowania proces\u00f3w metabolicznych zachodz\u0105cych w\u202forganizmie i badania chor\u00f3b, bezpiecze\u0144stwa narodowego przez wykrywanie materia\u0142\u00f3w radioaktywnych czy te\u017c zapewnienia bezpiecze\u0144stwa na granicach pa\u0144stw, lotniskach i innych miejscach publicznych.\n\nPonadto, na co zwraca uwag\u0119 dr in\u017c. Piotr Kalaczy\u0144ski z Centrum Doskona\u0142o\u015bci Sztucznej Inteligencji AGH, do analizy takiej ilo\u015bci sygna\u0142\u00f3w zarejestrowanych w detektorach konieczna jest wst\u0119pna filtracja danych, w tym wykorzystanie najnowocze\u015bniejszych narz\u0119dzi sztucznej inteligencji.\n\n\u2013 Tym samym mamy wk\u0142ad w rozw\u00f3j tak\u017ce tej dyscypliny oraz kszta\u0142cenie analityk\u00f3w big data pracuj\u0105cych w\u202fdu\u017cych firmach informatycznych \u2013 dodaje dr in\u017c. Piotr Kalaczy\u0144ski.\n\nInfrastruktura badawcza KM3NeT. Kula detekcyjna zanurzana w wodach Morza \u015ar\u00f3dziemnego. Copyright KM3Net\n\nfot. Copyright KM3Net\n\nfot. Copyright KM3Net\n\nPowr\u00f3t", "metadata": {"url": "https://agh.edu.pl/aktualnosci/detail/nowoczesny-teleskop-neutrinowy-km3net-zarejestrowal-kosmiczne-neutrino-o-niespotykanej-do-tej-pory-energii", "title": "Nowoczesny teleskop neutrinowy KM3NeT zarejestrowa\u0142 kosmiczne neutrino o niespotykanej do tej pory energii-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "c28b94cea7069cf65ac8c81d62df1cdc", "word_count": 1358, "headings": [{"level": 1, "text": "Nowoczesny teleskop neutrinowy KM3NeT zarejestrowa\u0142 kosmiczne neutrino o niespotykanej do tej pory energii"}, {"level": 2, "text": "Neutrino \u2013 kosmiczny pos\u0142aniec"}, {"level": 2, "text": "Na czym polega eksperyment KM3NeT?"}, {"level": 2, "text": "Innowacyjne metody detekcji neutrin powstaj\u0105 w AGH"}, {"level": 2, "text": "Poszukiwanie neutrin by lepiej zrozumie\u0107 Wszech\u015bwiat"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}