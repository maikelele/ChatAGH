{"content": "# Ho Chi Hung otrzyma\u0142 tytu\u0142 Konsula Honorowego AGH-- Serwis Akademii G\u00f3rniczo-Hutniczej \n\nURL: http://www.agh.edu.pl/aktualnosci/info/article/ho-chi-hung-otrzymal-tytul-konsula-honorowego-agh/\nCrawled: 2025-03-19 22:27:21\n\nHo Chi Hung otrzyma\u0142 tytu\u0142 Konsula Honorowego AGH \n\n 06/05/2016 \n\n 6 maja 2016 r. podczas uroczystego posiedzenia Senatu AGH pan Ho Chi Hung otrzyma\u0142 zaszczytny tytu\u0142 Konsula Honorowego AGH. \n\nPan Ho Chi Hung jest absolwentem Wydzia\u0142u Maszyn G\u00f3rniczych i Hutniczych (obecnie: In\u017cynierii Mechanicznej i Robotyki). Studia rozpocz\u0105\u0142 w roku 1966, a zako\u0144czy\u0142 je w 1972 r. Po studiach powr\u00f3ci\u0142 do kraju. Prac\u0119 zawodow\u0105 rozpocz\u0105\u0142 w Katedrze Technologii Maszynoznawstwa w Hanojskim Uniwersytecie G\u00f3rnictwa i Geologii jako wyk\u0142adowca. P\u00f3\u017aniej zosta\u0142 kierownikiem Dzia\u0142u Og\u00f3lnych Spraw i Wsp\u00f3\u0142pracy z\u00a0Zagranic\u0105 tej uczelni. W roku 1994 zmieni\u0142 prac\u0119 i\u00a0przeszed\u0142 do Ministerstwa Nauki, Technologii i \u015arodowiska Wietnamu. Zajmowa\u0142 stanowisko Zast\u0119pcy Dyrektora Departamentu Kszta\u0142cenia Kadry Naukowej, p\u00f3\u017aniej by\u0142 Naczelnym Dyrektorem Biura Zarz\u0105du Hoalac Hightech Park nale\u017c\u0105cego do Ministerstwa Nauki i Technologii. Przez wiele lat by\u0142 i nadal jest dzia\u0142aczem Towarzystwa Przyja\u017ani Wietnamsko-Polskiej jako Wiceprzewodnicz\u0105cy \u2013 Sekretarz Generalny. Otrzyma\u0142 wysokie odznaczenia polskie i\u00a0wietnamskie. Jest r\u00f3wnie\u017c Generalnym Sekretarzem Wietnamskiego Stowarzyszenia Zwi\u0105zk\u00f3w Zawodowych w Dziedzinie \u015arodowiska Miast i Stref Przemys\u0142owych. Obecnie jest na emeryturze.\n\nJako Wiceprzewodnicz\u0105cy \u2013 Sekretarz Generalny Towarzystwa Przyja\u017ani Wietnamsko-Polskiej pan Ho Chi Hung bra\u0142 udzia\u0142 w pracach organizacyjnych wizyt delegacji rz\u0105dowych i ministerialnych Polski w Wietnamie (m.in. wizyta prezydenta Aleksandra Kwa\u015bniewskiego, premiera Donalda Tuska, delegacji Sejmu RP, delegacji MSZ i innych wizyt rz\u0105dowych), \u015bci\u015ble wsp\u00f3\u0142pracuj\u0105c w tym wzgl\u0119dzie z Ambasad\u0105 RP w Hanoi.\n\nZas\u0142u\u017cony dla AGH, od wielu lat wspiera dzia\u0142ania AGH w Wietnamie, jest przewodnicz\u0105cym Ko\u0142a Wychowank\u00f3w AGH w Hanoi. Wsp\u00f3\u0142redaktor publikacji \u201ePrzyja\u017a\u0144 polsko-wietnamska: wietnamscy absolwenci Akademii G\u00f3rniczo-Hutniczej im. Stanis\u0142awa Staszica w Krakowie\u201d.\n\nPan Ho Chi Hung by\u0142 organizatorem wizyt w\u0142adz naszej uczelni w Wietnamie m.in. by\u0142ych Rektor\u00f3w AGH: prof. Jerzego Niewodnicza\u0144skiego, prof. Jana Janowskiego, prof. Antoniego Tajdusia oraz obecnego Rektora AGH Tadeusza S\u0142omki, a tak\u017ce wielu delegacji z wydzia\u0142\u00f3w AGH.\n\nTytu\u0142 Konsula Honorowego AGH jest wyrazem wdzi\u0119czno\u015bci ca\u0142ej spo\u0142eczno\u015bci Akademii G\u00f3rniczo-Hutniczej dla Pana Ho Chi Hung za wyj\u0105tkowe i wieloletnie zaanga\u017cowanie w promowanie, wspieranie oraz dbanie o dobry wizerunek AGH w Wietnamie.\n\nPowr\u00f3t\n\n Powi\u0105zane pliki\n\n _DSC6837.jpg \n 714 KB", "metadata": {"url": "http://www.agh.edu.pl/aktualnosci/info/article/ho-chi-hung-otrzymal-tytul-konsula-honorowego-agh/", "title": "Ho Chi Hung otrzyma\u0142 tytu\u0142 Konsula Honorowego AGH-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "cabe929bdb704d8533bb82788eabfbfb", "word_count": 324, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}