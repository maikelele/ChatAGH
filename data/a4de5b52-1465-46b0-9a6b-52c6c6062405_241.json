{"content": "# Socjologia - Wydzia\u0142 Humanistyczny AGH\n\nURL: https://wh.agh.edu.pl/studia/kierunki-i-specjalnosci/socjologia/\nCrawled: 2025-03-19 21:37:22\n\nSocjologia\n\nProgram studi\u00f3w\n\nSocjologia \u2013 studia I stopnia\n\nCelem oferty edukacyjnej proponowanej w ramach studi\u00f3w socjologicznych I stopnia jest wykszta\u0142cenie specjalist\u00f3w, \u0142\u0105cz\u0105cych wiedz\u0119 z zakresu socjologii z umiej\u0119tno\u015bciami wykorzystania nowoczesnych technologii informacyjnych, komunikacyjnych, a tak\u017ce nowych medi\u00f3w w r\u00f3\u017cnych dziedzinach wsp\u00f3\u0142czesnej gospodarki. Program studi\u00f3w dostarcza absolwentom wiedz\u0119 z zakresu modu\u0142\u00f3w kanonicznych dla kierunku, kt\u00f3re wype\u0142niaj\u0105 efekty uczenia si\u0119 z wiedzy, umiej\u0119tno\u015bci i kompetencji z dziedziny nauk spo\u0142ecznych. Dodatkowo program jest wzbogacony przedmiotami fakultatywnymi i seminariami prowadzonymi przez osoby, kt\u00f3rych badania i zainteresowania naukowe s\u0105 zwi\u0105zane z tematyk\u0105 zaj\u0119\u0107, oraz zaj\u0119ciami o laboratoryjnym i warsztatowym charakterze. Struktura programu studi\u00f3w jest przejrzysta i oparta na koncepcji semestr\u00f3w tematycznych: wprowadzaj\u0105cego, teoretycznego, metodologicznego, analitycznego, empirycznego i dyplomowego. Taki uk\u0142ad zagadnie\u0144 zapewnia kompatybilno\u015b\u0107 mi\u0119dzy programem studi\u00f3w, a dynamicznie zmieniaj\u0105cymi si\u0119 trendami na rynku pracy. Program obejmuje zaj\u0119cia rozwijaj\u0105ce nie tylko wiedz\u0119, ale tak\u017ce praktyczne umiej\u0119tno\u015bci i kompetencje w zakresie analizowania rzeczywisto\u015bci spo\u0142ecznej i wyci\u0105gania wniosk\u00f3w mo\u017cliwych do implementacji zar\u00f3wno w sektorze publicznym, jak i prywatnym. W programie studi\u00f3w szczeg\u00f3lny nacisk po\u0142o\u017cony zosta\u0142 na przekazanie studentom wiedzy metodologicznej i umo\u017cliwienie jej praktycznego przetestowania w ramach zaj\u0119\u0107, praktyk, sta\u017cy i wyjazd\u00f3w badawczych. Pog\u0142\u0119biona wiedza i kompetencje w tym zakresie pozwol\u0105 absolwentom skutecznie odnale\u017a\u0107 si\u0119 na rynku pracy z uwagi na niezwykle szeroki wachlarz zastosowa\u0144 bada\u0144 spo\u0142ecznych. Stosuje si\u0119 je w wielu bran\u017cach i zawodach, nie tylko tych stereotypowo kojarzonych z wiedz\u0105 socjologiczn\u0105. Istotn\u0105 cech\u0105 programu studi\u00f3w socjologicznych jest tak\u017ce jego elastyczno\u015b\u0107 pozwalaj\u0105ca na upodmiotowienie student\u00f3w poprzez zagwarantowanie rozbudowanej puli kurs\u00f3w obieralnych. Zachowanie odpowiednich proporcji mi\u0119dzy pakietem kurs\u00f3w obligatoryjnych i fakultatywnych ma zach\u0119ci\u0107 student\u00f3w do wyboru kurs\u00f3w zgodnie z ich predyspozycjami, zainteresowaniami i preferencjami badawczymi.\n\nProgram studi\u00f3w socjologicznych gwarantuje tak\u017ce realizacj\u0119 kurs\u00f3w atrakcyjnych nie tylko w tre\u015bci, ale i formie, ze szczeg\u00f3lnym uwzgl\u0119dnieniem dominuj\u0105cego wsp\u00f3\u0142cze\u015bnie modelu partycypacji cyfrowej, wykorzystuj\u0105cego mo\u017cliwo\u015bci nowych technologii (jako narz\u0119dzia i przedmiotu analizy). O specyfice oferty WH decyduj\u0105 tak\u017ce zaj\u0119cia koresponduj\u0105ce z procesami wyznaczaj\u0105cymi trendy na wsp\u00f3\u0142czesnym zmediatyzowanym rynku pracy, takie jak m.in.: Spo\u0142ecze\u0144stwo sieci, Spo\u0142eczno-kulturowy potencja\u0142 technologii VR i AR, Innowacje spo\u0142eczne, Public relations i reklama, Projektowanie produkt\u00f3w i us\u0142ug, Design thinking. Szeroka jest tak\u017ce oferta tematyczna seminari\u00f3w dyplomowych. Dzi\u0119ki temu program pozwala na realizacj\u0119 za\u0142o\u017conych efekt\u00f3w uczenia si\u0119 i wyposa\u017ca student\u00f3w w wiedz\u0119, umiej\u0119tno\u015bci i kompetencje cenne na rynku pracy. Osi\u0105gni\u0119ciu tego celu sprzyja modu\u0142owy system kszta\u0142cenia, kt\u00f3ry pozwala \u0142\u0105czy\u0107 w bloki zaj\u0119cia o charakterze wyk\u0142adowym z \u0107wiczeniami audytoryjnymi, projektowymi i laboratoryjnymi oraz zaj\u0119ciami warsztatowymi, terenowymi i praktykami. Po\u0142\u0105czenie wykszta\u0142cenia socjologicznego, ze szczeg\u00f3lnym uwzgl\u0119dnieniem kompetencji metodologicznych w zakresie nauk spo\u0142ecznych, z wiedz\u0105 i kompetencjami w zakresie wykorzystania technologii informatycznych gwarantuje absolwentom szerokie mo\u017cliwo\u015bci zatrudnienia na konkurencyjnym rynku pracy, m.in. w rolach badaczy spo\u0142ecznych, doradc\u00f3w i konsultant\u00f3w zar\u00f3wno w firmach komercyjnych, jak i w administracji pa\u0144stwowej i samorz\u0105dowej, czy te\u017c w rolach cz\u0142onk\u00f3w i koordynator\u00f3w w interdyscyplinarnych zespo\u0142ach w agencjach dzia\u0142aj\u0105cych w obszarze analityki spo\u0142ecznej, social medi\u00f3w, public relations i reklamy i komunikacji interaktywnej.\n\nProgram studi\u00f3w socjologicznych ma charakter stosowany: solidna baza teoretyczna jest wykorzystywana podczas zaj\u0119\u0107 praktycznych, a synteza przygotowania teoretycznego i praktycznego jest gwarancj\u0105 przygotowania absolwent\u00f3w do podj\u0119cia pracy lub studi\u00f3w II stopnia. Absolwenci socjologii I stopnia maj\u0105 mo\u017cliwo\u015b\u0107 kontynuowania kszta\u0142cenia na studiach II stopnia w ramach jednej z dw\u00f3ch oferowanych przez Wydzia\u0142 specjalno\u015bci: E-Gospodarki lub Innowacji i interwencji spo\u0142ecznych.\n\nWnioski z analizy karier absolwent\u00f3w\n\nPrzy konstruowaniu programu studi\u00f3w w zakresie zgodno\u015bci zak\u0142adanych efekt\u00f3w uczenia z potrzebami rynku pracy oparto si\u0119 na badaniach przeprowadzonych w\u015br\u00f3d absolwent\u00f3w przez Centrum Karier. W\u015br\u00f3d czynnik\u00f3w decyduj\u0105cych o przyj\u0119ciu do pracy absolwenci Wydzia\u0142u Humanistycznego najcz\u0119\u015bciej wymieniali umiej\u0119tno\u015bci interpersonalne. Program studi\u00f3w zosta\u0142 wyposa\u017cony w modu\u0142y wzmacniaj\u0105ce wiedz\u0119, umiej\u0119tno\u015bci i kompetencje w zakresie przyjmowania okre\u015blonych r\u00f3l w zespole, rozwi\u0105zywania konflikt\u00f3w, wiedzy na temat rodzaj\u00f3w przyw\u00f3dztwa, skutecznej komunikacji i technik prezentacji. Nacisk w programie po\u0142o\u017cono r\u00f3wnie\u017c na realizacj\u0119 efekt\u00f3w uczenia si\u0119 z zakresu metodologii, co sprzyja\u0107 powinno kszta\u0142ceniu praktycznych umiej\u0119tno\u015bci badawczych i wzmacnia\u0107 przygotowanie zawodowe student\u00f3w. W programie studi\u00f3w umieszczono tak\u017ce zaj\u0119cia o charakterze warsztatowym, projektowym i \u0107wiczeniowym. Wynika\u0142o to ze zg\u0142aszanego przez absolwent\u00f3w zbyt niskiego stopnia nabycia przez nich umiej\u0119tno\u015bci z zakresu przedmiot\u00f3w \u0142\u0105cz\u0105cych w sobie aspekty zwi\u0105zane z wykorzystaniem najnowszych informatycznych technologii komunikacyjnych z umiej\u0119tno\u015bci\u0105 analizy \u015bwiata spo\u0142ecznego.\n\nOcena Polskiej Komisji Akredytacyjnej\n\nW ocenie PKA koncepcja kszta\u0142cenia socjologicznego na WH jest wzorcowa: \u201eRealizowana koncepcja kszta\u0142cenia stanowi wz\u00f3r dla innych uczelni technicznych realizuj\u0105cych kszta\u0142cenie w obszarze nauk spo\u0142ecznych i jednocze\u015bnie ustanawia standard dla innych o\u015brodk\u00f3w kszta\u0142cenia socjologicznego. [\u2026] Wydzia\u0142 Humanistyczny AGH jest wiod\u0105c\u0105 jednostk\u0105 socjologiczn\u0105 na terenie Polski\u201d Z_Raportu z wizytacji Polskiej Komisji Akredytacyjnej z 23 stycznia 2015 Informacja na temat uwzgl\u0119dnienia w programie studi\u00f3w przyk\u0142ad\u00f3w dobrych praktyk W ramach dobrych praktyk odbywaj\u0105 si\u0119 spotkania z ekspertami bran\u017cowymi oraz z przedsi\u0119biorcami zainteresowanymi przyjmowaniem student\u00f3w na praktyki, podczas kt\u00f3rych ma miejsce wzajemna wymiana informacji, sugestii i weryfikacja dotychczasowego procesu kszta\u0142cenia pod k\u0105tem potrzeb pracodawc\u00f3w. Do dobrych praktyk nale\u017cy zaznaczy\u0107 te\u017c cykliczne spotkania z interesariuszami wewn\u0119trznymi (studenci, pracownicy akademiccy, w\u0142adze wydzia\u0142u), co s\u0142u\u017cy sta\u0142emu monitorowaniu, uzupe\u0142nianiu i/lub modyfikowaniu tre\u015bci programowych.\n\nPrzyk\u0142ady dobrych praktyk\n\nW ramach dobrych praktyk odbywaj\u0105 si\u0119 spotkania z ekspertami bran\u017cowymi oraz z przedsi\u0119biorcami zainteresowanymi przyjmowaniem student\u00f3w na praktyki, podczas kt\u00f3rych ma miejsce wzajemna wymiana informacji, sugestii i weryfikacja dotychczasowego procesu kszta\u0142cenia pod k\u0105tem potrzeb pracodawc\u00f3w. Do dobrych praktyk nale\u017cy zaznaczy\u0107 te\u017c cykliczne spotkania z interesariuszami wewn\u0119trznymi (studenci, pracownicy akademiccy, w\u0142adze wydzia\u0142u), co s\u0142u\u017cy sta\u0142emu monitorowaniu, uzupe\u0142nianiu i/lub modyfikowaniu tre\u015bci programowych. Informacja na temat wsp\u00f3\u0142dzia\u0142ania w zakresie przygotowania programu studi\u00f3w z interesariuszami zewn\u0119trznymi, w szczeg\u00f3lno\u015bci stowarzyszeniami i organizacjami zawodowymi, spo\u0142ecznymi Przy tworzeniu programu studi\u00f3w brano pod uwag\u0119 opini\u0119 i uwagi \u201eRady Spo\u0142ecznej\u201d funkcjonuj\u0105cej przy WH i skupiaj\u0105cej ekspert\u00f3w i praktyk\u00f3w \u017cycia spo\u0142ecznego, kulturalnego i gospodarczego Krakowa i regionu. Struktur\u0119 programu konsultowano tak\u017ce z praktykami prowadz\u0105cymi zaj\u0119cia oraz praktykodawcami.\n\nPe\u0142ny program kierunku, studia I stopnia\n\nSzczeg\u00f3\u0142owe informacje dotycz\u0105ce rekrutacji na kierunek\n\nKontakt\n\nWydzia\u0142owy Zesp\u00f3\u0142 ds. Rekrutacji:\n\ne-mail: \nwkr-wh@agh.edu.pl\n\nCentrum Rekrutacji:\n\nbud. U-2 (ul. Reymonta 7), pok. 101\n\ntel. 12 617 36 84\n\ne-mail: \nrekrutacja@agh.edu.pl\n\nJe\u015bli masz pytania, mo\u017cesz zada\u0107 je r\u00f3wnie\u017c za po\u015brednictwem naszego \nfanpage na Facebooku!\n\nSocjologia \u2013 studia II stopnia E-gospodarka\n\nInformacje og\u00f3lne\n\nDlaczego ta specjalno\u015b\u0107?\n\nCelem oferty edukacyjnej proponowanej w ramach specjalno\u015bci E-gospodarka jest wykszta\u0142cenie interdyscyplinarnych specjalist\u00f3w, \u0142\u0105cz\u0105cych wiedz\u0119 z zakresu socjologii z umiej\u0119tno\u015bciami wykorzystania nowoczesnych technologii informacyjnych, komunikacyjnych, a tak\u017ce nowych medi\u00f3w w r\u00f3\u017cnych dziedzinach wsp\u00f3\u0142czesnej gospodarki.\n\nNowa gospodarka. Nowe kompetencje\n\nWraz z rozwojem nowoczesnych technologii informacyjnych powstaj\u0105 nowe stanowiska pracy, zmianie ulega r\u00f3wnie\u017c kultura organizacyjna przedsi\u0119biorstw, w ramach kt\u00f3rej wi\u0119kszo\u015b\u0107 relacji spo\u0142ecznych i ekonomicznych jest wspomagana przez sie\u0107. Przekszta\u0142ceniom podlegaj\u0105 te\u017c narz\u0119dzia, z kt\u00f3rych korzysta si\u0119 na co dzie\u0144 w dzia\u0142alno\u015bci biznesowej. Tak\u017ce sposoby przetwarzania i dystrybucji informacji, a co za tym idzie postrzegania i analizy nowych medi\u00f3w, wymagaj\u0105 nowego spojrzenia i uj\u0119\u0107 badawczo-wdro\u017ceniowych.\n\nSzybki rozw\u00f3j Internetu zaowocowa\u0142 w ostatniej dekadzie wyodr\u0119bnieniem si\u0119 nowych podmiot\u00f3w gospodarczych, kt\u00f3rych podstawowym obszarem dzia\u0142a\u0144 jest w\u0142a\u015bnie sie\u0107. Powstawanie e-przedsi\u0119biorstw zrewolucjonizowa\u0142o r\u00f3wnie\u017c sytuacj\u0119 na rynku pracy.\n\nWsp\u00f3\u0142cze\u015bnie e-gospodarka jest jedn\u0105 z najszybciej i najdynamiczniej rozwijaj\u0105cych si\u0119 dziedzin gospodarki, co wi\u0105\u017ce si\u0119 ze stale rosn\u0105cym zapotrzebowaniem na specjalist\u00f3w w jej zakresie. Odpowiedzi\u0105 na to wyzwanie rynku jest proponowana specjalno\u015b\u0107.\n\nCo na studiach?\n\nW ramach specjalno\u015bci E-gospodarka studenci maj\u0105 okazj\u0119 uczestniczy\u0107 w licznych i zr\u00f3\u017cnicowanych warsztatach, umo\u017cliwiaj\u0105cych zdobycie umiej\u0119tno\u015bci, daj\u0105cych przewag\u0119 na konkurencyjnym rynku pracy. S\u0105 to mi\u0119dzy innymi:\n\nWarsztat data and web mining,\n\nWarsztat analityki internetowej,\n\nU\u017cyteczno\u015b\u0107 i dost\u0119pno\u015b\u0107 w sieci,\n\nWst\u0119p do projektowania interfejs\u00f3w,\n\nElektroniczne formy komunikacji,\n\nZarz\u0105dzanie r\u00f3\u017cnorodno\u015bci\u0105,\n\nE-inicjatywy zorganizowane spo\u0142ecznie,\n\nNowe technologie w sferze spo\u0142ecznej (e-health, e-goverment, e-learning),\n\na tak\u017ce warsztaty uzupe\u0142niaj\u0105ce w zakresie e-commerce, socjotechniki i znaczenia wirtualnej rzeczywisto\u015bci dla biznesu.\n\nPe\u0142ny program specjalno\u015bci\n\nSzczeg\u00f3\u0142owe informacje dotycz\u0105ce rekrutacji na kierunek\n\nCzego uczymy\n\nNasza metoda: \u0142\u0105czymy teori\u0119 z praktyk\u0105\n\nWybieraj\u0105c nasze studia zdob\u0119dziesz wiedz\u0119 z zakresu organizacji dzia\u0142alno\u015bci gospodarczej w sieci, reklamy i promocji przedsi\u0119biorstw oraz wykorzystania narz\u0119dzi przedsi\u0119biorczo\u015bci w Internecie. Co wi\u0119cej? Dowiesz si\u0119 jak stosowa\u0107 ICT w sferze spo\u0142ecznej oraz poznasz metody komputerowego pozyskiwania danych.\n\nUczymy kluczowych kompetencji\n\nW obr\u0119bie specjalno\u015bci absolwenci nabywaj\u0105 efekty uczenia si\u0119 w trzech kluczowych obszarach istotnych dla funkcjonowania e-gospodarki:\n\n\u201cE- marketing i komunikacja marketingowa\u201d, w ramach kt\u00f3rego studenci poznaj\u0105 zasady tworzenia nowoczesnych strategii marketingowych, zarz\u0105dzania e-projektem, znaczenie social medi\u00f3w oraz nab\u0119d\u0105 umiej\u0119tno\u015bci analizowania e-trend\u00f3w.\n\n\u201cGospodarka w dobie nowych medi\u00f3w\u201d, kt\u00f3ry pozwoli studentom pozna\u0107 zasady e-biznesu, digital economy oraz bada\u0144 UX, umo\u017cliwi te\u017c studentom nabycie efekt\u00f3w uczenia si\u0119 z zakresu socjologii gospodarki, koniecznej do rozumienia z\u0142o\u017conych proces\u00f3w zachodz\u0105cych pod wp\u0142ywem nowych technologii.\n\n\u201cPraca, rynek, konsumenci \u2013 nowe trendy\u201d, ostatni modu\u0142 specjalno\u015bci wprowadza student\u00f3w w zagadnienia zwi\u0105zane z przemianami, jakie dzi\u015b dokonuj\u0105 si\u0119 w obszarze gospodarki, pracy, biznesu, przedsi\u0119biorczo\u015bci oraz na samym rynku pod wp\u0142ywem upowszechnienia si\u0119 nowoczesnych technologii internetowych.\n\nJak uczymy?\n\nPrzede wszystkim \u2013 praktycznie! Program studi\u00f3w e-gospodarka jest efektem intensywnej wsp\u00f3\u0142pracy naukowc\u00f3w, przedstawicieli \u015bwiata biznesu oraz praktyk\u00f3w nowych technologii. Nasza oferta by\u0142a konsultowana z koordynatorami studi\u00f3w podyplomowych Marketing internetowy, Social Media & Content Marketing, Marketing miejsc i kreowanie marek lokalnych, a tak\u017ce praktykami prowadz\u0105cymi studia podyplomowe Talent Management in Tech Companies, IT Business Management, User Experience and Product Design, Wsp\u00f3\u0142czesne strategie przyw\u00f3dztwa oraz Trendwatching & Future Studies. Wsp\u00f3\u0142pracowali\u015bmy te\u017c z Centrum Karier AGH. Efektem tych dzia\u0142a\u0144 jest program kierunku, w kt\u00f3rym przekazujemy przydatn\u0105 wiedz\u0119 teoretyczn\u0105 i uczymy najwa\u017cniejszych kompetencji cyfrowych, kt\u00f3re s\u0105 zgodne z potrzebami wsp\u00f3\u0142czesnego rynku pracy.\n\nProfil absolwenta\n\nCo po studiach?\n\nNasz program pozwala na wykszta\u0142cenie specjalist\u00f3w posiadaj\u0105cych przekrojow\u0105 wiedz\u0119 i umiej\u0119tno\u015bci z zakresu przemian zachodz\u0105cych we wsp\u00f3\u0142czesnej gospodarce, rynku oraz sposobach organizacji pracy i zarz\u0105dzania, komunikacji internetowej i sprzeda\u017cy w internecie (e-commerce). Studia te daj\u0105 uczestnikom mo\u017cliwo\u015b\u0107 zdobycia wiedzy oraz umiej\u0119tno\u015bci i kompetencji z zakresu marketingu w mediach spo\u0142eczno\u015bciowych i tworzenia tre\u015bci na potrzeby wsp\u00f3\u0142czesnej komunikacji marketingowej.\n\nK\u0142adziemy szczeg\u00f3lny nacisk na kwalifikacje praktyczne przysz\u0142ych absolwent\u00f3w. Dzi\u0119ki nim, staj\u0105 si\u0119 oni specjalistami w zakresie prowadzenia dzia\u0142alno\u015bci gospodarczej przy u\u017cyciu sieci teleinformatycznych, przede wszystkim Internetu, wykorzystywania \u015brodk\u00f3w elektronicznej wymiany danych, projektowania oraz wdra\u017cania aplikacji wspomagaj\u0105cych realizowanie przedsi\u0119wzi\u0119\u0107 inwestycyjnych, zarz\u0105dzania zasobami ludzkimi zar\u00f3wno w ma\u0142ych i \u015brednich firmach, jak i w korporacjach mi\u0119dzynarodowych.\n\nAbsolwenci specjalno\u015bci uzyskaj\u0105 tak\u017ce pe\u0142ne przygotowanie do prowadzenia samodzielnej dzia\u0142alno\u015bci gospodarczej.\n\nPraca w wielu nowoczesnych bran\u017cach\n\nNasi absolwenci maj\u0105 szerokie mo\u017cliwo\u015bci zatrudnienia na konkurencyjnym rynku pracy, m.in. w rolach ekspert\u00f3w, doradc\u00f3w i konsultant\u00f3w zar\u00f3wno w firmach komercyjnych, jak i w administracji pa\u0144stwowej i samorz\u0105dowej, czy te\u017c w rolach koordynator\u00f3w w interdyscyplinarnych zespo\u0142ach odpowiedzialnych za rozw\u00f3j elektronicznego biznesu w przedsi\u0119biorstwach, w agencjach dzia\u0142aj\u0105cych w obszarze social medi\u00f3w, public relations i reklamy, w e-przedsi\u0119biorstwach, w bran\u017cy e-commerce jako specjali\u015bci do spraw komunikacji interaktywnej oraz w zawodach, takich jak: social media manager, community manager, content designer, kreatywni pracownicy dzia\u0142\u00f3w marketingu, agencji reklamowych, agencji interaktywnych, agencji PR, agencji social media.\n\nKontakt\n\nWydzia\u0142owy Zesp\u00f3\u0142 ds. Rekrutacji:\n\ne-mail: \nwkr-wh@agh.edu.pl\n\nCentrum Rekrutacji:\n\nbud. U-2 (ul. Reymonta 7), pok. 101\n\ntel. 12 617 36 84\n\ne-mail: \nrekrutacja@agh.edu.pl\n\nJe\u015bli masz pytania, mo\u017cesz zada\u0107 je r\u00f3wnie\u017c za po\u015brednictwem naszego \nfanpage na Facebooku!\n\nSocjologia \u2013 studia II stopnia Innowacje i interwencje spo\u0142eczne\n\nInformacje og\u00f3lne\n\nDlaczego ta specjalno\u015b\u0107?\n\nInnowacje to si\u0142a, kt\u00f3ra nap\u0119dza wsp\u00f3\u0142czesny \u015bwiat: od Google i Facebooka, po tysi\u0105ce drobnych rozwi\u0105za\u0144 u\u0142atwiaj\u0105cych \u017cycie ludzi na ca\u0142ym \u015bwiecie. To innowacje wp\u0142ywaj\u0105 dzi\u015b na to, jak \u017cyjemy i co mo\u017cemy osi\u0105ga\u0107.\n\nJednak innowacje to nie tylko technologia. Ogromne znaczenie maj\u0105 tak\u017ce innowacje spo\u0142eczne, czyli wszystkie te rozwi\u0105zania, kt\u00f3re poprawiaj\u0105 jako\u015b\u0107 \u017cycia ludzi. Wikipedia? Crowdfunding? Nowe metody prowadzenia bada\u0144 i projektowania strategii? E-learning? Otwieranie zasob\u00f3w internetu? To wszystko innowacje spo\u0142eczne.\n\nInnowacje takie nale\u017cy projektowa\u0107 i wdra\u017ca\u0107 w oparciu o zasad\u0119 zr\u00f3wnowa\u017conego rozwoju, czyli w taki spos\u00f3b, by unikn\u0105\u0107 niepo\u017c\u0105danych efekt\u00f3w ubocznych \u2013 spo\u0142ecznych, kulturowych, \u015brodowiskowych \u2013 ich wprowadzania. Mo\u017cna to robi\u0107 za pomoc\u0105 celowych interwencji w \u015bwiat spo\u0142eczny. Ich celem jest pobudzanie zmian, ale z poszanowaniem dobra wsp\u00f3lnego.\n\nWzoruj\u0105c si\u0119 na najlepszych uczelniach \u015bwiata, takich jak Stanford i MIT, uczymy jak rozumie\u0107 i tworzy\u0107 innowacje i innowacje spo\u0142eczne, a przez to realnie wp\u0142ywa\u0107 na \u015bwiat, w kt\u00f3rym \u017cyjemy.\n\nCo na studiach?\n\nStudia sk\u0142adaj\u0105 si\u0119 z sze\u015bciu modu\u0142\u00f3w (ka\u017cdemu z nich towarzysz\u0105 warsztaty):\n\nkanonicznego (kursy socjologiczne sprofilowane na potrzeby specjalno\u015bci),\n\nwprowadzaj\u0105cego do innowacji oraz innowacji spo\u0142ecznej (przyk\u0142adowe przedmioty: projektowanie innowacji biznesowych i spo\u0142ecznych, tworzenie modeli biznesowych, design thinking),\n\nmetodologicznego (m.in. badania w dzia\u0142aniu, warsztaty analiz danych, web-mining, FGI, analizy jako\u015bciowe, analityka internetowa, etc.),\n\nkomunikacyjnego (m.in. projektowanie strategii komunikacyjnych, komunikowanie zmiany, relacje z klientami czy komunikowanie w zespole),\n\nsmart community,\n\nzarz\u0105dzania r\u00f3\u017cnorodno\u015bci\u0105 (diversity management).\n\nW trakcie studi\u00f3w studentki i studenci b\u0119d\u0105 realizowali projekty innowacji spo\u0142ecznych na zlecenie konkretnych klient\u00f3w (reprezentuj\u0105cych sektor prywatny, publiczny lub pozarz\u0105dowy). B\u0119d\u0105 one realizowane w ramach ca\u0142osemestralnych modu\u0142\u00f3w obejmuj\u0105cych praktyczne kursy i konsultacje tematyczne, metodologiczne i komunikacyjne, a tak\u017ce specjalistyczne warsztaty prowadzone przez ekspert\u00f3w zewn\u0119trznych. Prezentacja rezultat\u00f3w prac nad projektem semestralnym odbywa\u0107 si\u0119 b\u0119dzie z udzia\u0142em zaproszonych partner\u00f3w spo\u0142ecznych i biznesowych.\n\nPe\u0142ny program specjalno\u015bci\n\nSzczeg\u00f3\u0142owe informacje dotycz\u0105ce rekrutacji na kierunek\n\nCzego uczymy?\n\nUczymy stymulowania, rozwijania oraz zarz\u0105dzania innowacjami spo\u0142ecznymi. Uczymy dokonywania skutecznych interwencji w r\u00f3\u017cne sektory \u015bwiata spo\u0142ecznego (energetyka, ochrona klimatu, edukacja, organizacje), aby umiej\u0119tnie wprowadza\u0107 w ich obr\u0119bie po\u017c\u0105dane zmiany.\n\nAbsolwenci i absolwentki mog\u0105 skutecznie wykorzystywa\u0107 swoj\u0105 wiedz\u0119 w zakresie opracowywania, planowania i realizacji proces\u00f3w innowacji spo\u0142ecznych dzi\u0119ki modu\u0142om:\n\nwprowadzaj\u0105cym do zagadnie\u0144 innowacji oraz innowacji spo\u0142ecznej,\n\nprojektowym (smart community, diversity management),\n\nmetodologicznym (kursy metod i technik badawczych i analizy danych, w tym. m.in. analityka internetowa),\n\nkomunikacyjnym (komunikacja w zespole, relacje z klientami, komunikowanie zmiany).\n\nJak uczymy?\n\nPrzede wszystkim: skutecznie! \u0141\u0105czymy podej\u015bcie praktyczne z wiedz\u0105 teoretyczn\u0105. Dbamy o to, by dla naszych student\u00f3w krytyczne my\u015blenie by\u0142o naturalne.\n\nPodczas licznych warsztat\u00f3w, prowadzonych przez zaanga\u017cowanych specjalist\u00f3w, nasi studenci mog\u0105 poszerza\u0107 swoje zainteresowania oraz wiedz\u0119 o aktualnych trendach ze \u015bwiata technologii.\n\nWybrane warsztaty, dla student\u00f3w specjalno\u015bci Innowacje i interwencje spo\u0142eczne:\n\nKomunikowanie zmiany \u2013 projektowanie strategii,\n\nTworzenie modeli biznesowych,\n\nDesign thinking,\n\nMapowanie danych,\n\nWarsztat GIS\n\nKonsultacje spo\u0142eczne,\n\nKomunikowanie w mediach spo\u0142eczno\u015bciowych,\n\nPokolenia na rynku pracy,\n\nGender mainstreaming,\n\nRyzyko a zmiana spo\u0142eczna;\n\nGrywalizacja w zarz\u0105dzaniu.\n\nProfil absolwenta\n\nCo po studiach?\n\nInnowatorzy i innowatorki mog\u0105 odnale\u017a\u0107 si\u0119 w jednym w trzech sektor\u00f3w:\n\nPublicznym (doradztwo, dzia\u0142ania analityczne, planowanie i projektowanie na poziomie administracji lokalnej lub regionalnej),\n\nPrywatnym (zarz\u0105dzanie zasobami ludzkimi, dzia\u0142ania zajmuj\u0105ce si\u0119 spo\u0142eczn\u0105 odpowiedzialno\u015bci\u0105 biznesu CSR),\n\nNon for profit (konstruowanie, w skali lokalnej i mi\u0119dzynarodowej, form pomocy zmieniaj\u0105cej na lepsze warunki \u017cycia os\u00f3b starszych i niepe\u0142nosprawnych oraz stosowanie nowoczesnych rozwi\u0105za\u0144 dla spo\u0142eczno\u015bci).\n\nOpinie\n\n5 powod\u00f3w, dla kt\u00f3rych warto u nas studiowa\u0107:\n\nniezapomniana atmosfera i \u015bwietna kadra;\n\nnagradzane kierunki studi\u00f3w (\u201cKonkurs o milion\u201d MNiSW);\n\nblok zaj\u0119\u0107 prowadzonych przez praktyk\u00f3w (warsztaty i laboratoria);\n\nsta\u017ce i praktyki w presti\u017cowych firmach oraz instytucjach (m.in. interia.pl, tvn24, Urz\u0105d Miasta Krakowa, MOCAK, Ma\u0142opolski Instytut Kultury);\n\n\u0142atwo\u015b\u0107 w znalezieniu pracy po studiach (wg raportu Biura Karier AGH z 2019 r. 94% absolwent\u00f3w socjologii II stopnia WH AGH znajduje prac\u0119 po uko\u0144czeniu studi\u00f3w).\n\nKontakt\n\nWydzia\u0142owy Zesp\u00f3\u0142 ds. Rekrutacji:\n\ne-mail: \nwkr-wh@agh.edu.pl\n\nCentrum Rekrutacji:\n\nbud. U-2 (ul. Reymonta 7), pok. 101\n\ntel. 12 617 36 84\n\ne-mail: \nrekrutacja@agh.edu.pl\n\nJe\u015bli masz pytania, mo\u017cesz zada\u0107 je r\u00f3wnie\u017c za po\u015brednictwem naszego \nfanpage na Facebooku!", "metadata": {"url": "https://wh.agh.edu.pl/studia/kierunki-i-specjalnosci/socjologia/", "title": "Socjologia - Wydzia\u0142 Humanistyczny AGH", "depth": 3, "duplicate": false, "content_hash": "d99810a6069cd2cd0547345a561aaaee", "word_count": 2397, "headings": [{"level": 1, "text": "Socjologia"}, {"level": 2, "text": "Program studi\u00f3w"}, {"level": 2, "text": "Socjologia \u2013 studia I stopnia"}, {"level": 2, "text": "Wnioski z analizy karier absolwent\u00f3w"}, {"level": 2, "text": "Ocena Polskiej Komisji Akredytacyjnej"}, {"level": 2, "text": "Przyk\u0142ady dobrych praktyk"}, {"level": 2, "text": "Kontakt"}, {"level": 2, "text": "Socjologia \u2013 studia II stopnia E-gospodarka"}, {"level": 2, "text": "Informacje og\u00f3lne"}, {"level": 2, "text": "Czego uczymy"}, {"level": 2, "text": "Profil absolwenta"}, {"level": 2, "text": "Kontakt"}, {"level": 2, "text": "Socjologia \u2013 studia II stopnia Innowacje i interwencje spo\u0142eczne"}, {"level": 2, "text": "Informacje og\u00f3lne"}, {"level": 2, "text": "Czego uczymy?"}, {"level": 2, "text": "Profil absolwenta"}, {"level": 2, "text": "Opinie"}, {"level": 2, "text": "Kontakt"}, {"level": 3, "text": "%20"}]}}