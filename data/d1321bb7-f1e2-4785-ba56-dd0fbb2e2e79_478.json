{"content": "# \u017begnamy prof. Andrzeja Napieralskiego | Wydzia\u0142 Informatyki, Elektroniki i Telekomunikacji AGH\n\nURL: https://iet.agh.edu.pl/zegnamy-prof-andrzeja-napieralskiego/\nCrawled: 2025-03-19 21:31:51\n\n\u017begnamy prof. Andrzeja Napieralskiego\n\nInformacje dla student\u00f3w\n\nWydarzenia\n\nOsi\u0105gni\u0119cia\n\nKonkursy\n\nStypendia i wyjazdy\n\nOferty pracy \u2013 badania\n\nZ g\u0142\u0119bokim smutkiem przyj\u0119li\u015bmy informacj\u0119 o odej\u015bciu profesora Andrzeja Napieralskiego, wybitnego naukowca i nauczyciela, doktora Honoris Causa Uniwersytetu Morskiego w Gdyni oraz Pa\u0144stwowego Uniwersytetu im. Jaros\u0142awa M\u0105drego w Nowogrodzie Wielkim, za\u0142o\u017cyciela Katedry Mikroelektroniki i Technik Informatycznych Politechniki \u0141\u00f3dzkiej, wielokrotnie honorowanego w dziedzinie wynalazczo\u015bci oraz by\u0142ego Prorektora Politechniki \u0141\u00f3dzkiej.\n\nProf. Andrzej Napieralski by\u0142 zwi\u0105zany z Politechnik\u0105 \u0141\u00f3dzk\u0105 od czasu studi\u00f3w, kt\u00f3re uko\u0144czy\u0142 w 1973 roku. Jego dorobek naukowy obejmuje ponad 1100 pozycji. Przez wiele lat prowadzi\u0142 dzia\u0142alno\u015b\u0107 badawcz\u0105 i dydaktyczn\u0105 na uczelniach w Algierii, Francji, Belgii, Danii, Finlandii, Hiszpanii, Szwajcarii, W\u0142oszech, Wielkiej Brytanii, Tunezji, Hondurasie, Kanadzie i USA.\nOpracowa\u0142 dziesi\u0105tki recenzji wniosk\u00f3w na stanowisko i tytu\u0142 profesora, rozpraw habilitacyjnych, i doktorskich (w tym dla post\u0119powa\u0144 awansowych pracownik\u00f3w AGH), by\u0142 opiekunem ponad 600 prac magisterskich i in\u017cynierskich, sporz\u0105dzi\u0142 kilkaset recenzji ksi\u0105\u017cek, artyku\u0142\u00f3w w czasopismach i referat\u00f3w konferencyjnych. By\u0142 te\u017c \u2013 z nominacji Senatu Politechniki \u0141\u00f3dzkiej recenzentem w post\u0119powaniu dotycz\u0105cym nadania tytu\u0142u Doktora Honoris Causa AGH prof. Alberto L. Sangiovanni-Vincentelli\u2019emu (2022).\nUczestniczy\u0142 w licznych projektach mi\u0119dzynarodowych, w tym w 10 europejskich, oraz 59 krajowych grantach KBN.\nWielu polskich elektronik\u00f3w i informatyk\u00f3w jest mu wdzi\u0119cznych za zainicjowanie cyklu konferencji MIXDES \u2013 odbywaj\u0105cych si\u0119 w kraju, ale od samego pocz\u0105tku maj\u0105cych autentycznie mi\u0119dzynarodowy charakter i rozmach \u2013 to na \u201emixdesach\u201d wielu pocz\u0105tkuj\u0105cych mikroelektronik\u00f3w mia\u0142o okazj\u0119 po raz pierwszy obcowa\u0107 na \u017cywo ze \u015bwiatow\u0105 elit\u0105 \u2013 zawsze ch\u0119tnie przyjmuj\u0105c\u0105 zaproszenia prof. Napieralskiego do wyg\u0142oszenia \u201ekeynote speech\u201d i prowadzenia warsztat\u00f3w. \nOdznaczony wieloma presti\u017cowymi odznaczeniami, w tym: Krzy\u017cem Kawalerskim, Oficerskim i Komandorskim Orderu Odrodzenia Polski, Medalem Komisji Edukacji Narodowej, Krzy\u017cem Komandorskim Orderu Wynalazczo\u015bci (M\u00e9rite d\u2019Invention) Kr\u00f3lestwa Belgii, Z\u0142otym Medalem World Intellectual Property Organization za osi\u0105gni\u0119cia w dziedzinie wynalazczo\u015bci. \nPasjonat narciarstwa i \u017ceglarstwa. Jak mawia\u0142 \n\u201ePasje powoduj\u0105, \u017ce ma si\u0119 si\u0142\u0119 do dzia\u0142ania, a praca jest przyjemno\u015bci\u0105\u201d.\nJego praca i zaanga\u017cowanie pozostan\u0105 trwa\u0142ym wk\u0142adem w rozw\u00f3j nauki.\nJak podkre\u015bla \nprof. dr hab. in\u017c. Andrzej Kos\n z Instytutu Elektroniki WIEiT \n\u201eDzi\u0119ki prof. Napieralskiemu o\u015brodki naukowe w AGH i P\u0141 by\u0142y w bliskich i owocnych kontaktach. Warto wspomnie\u0107 wsp\u00f3lny projekt TEMPUS, kierowany przez prof. Wies\u0142awa Ku\u017amicza z Politechniki Warszawskiej na bazie kt\u00f3rego powsta\u0142 w 1996 r. ADEC (ASIC Design Education Center), skupiaj\u0105cy PW, P\u0141 i AGH. \nNie ma ju\u017c z nami Andrzeja, ale w naszych umys\u0142ach i sercach pozostan\u0105 najlepsze wspomnienia o wsp\u00f3\u0142pracy, kt\u00f3ra wyda\u0142a tyle znakomitych owoc\u00f3w, m.in.: dzi\u0119ki jego inicjatywie P\u0141 zyska\u0142a \u015bwietn\u0105 przestrze\u0144 badawcz\u0105 w postaci wyremontowanych budynk\u00f3w po by\u0142ej fabryce w\u0142\u00f3kienniczej.\u201d\nJego \u017conie Ma\u0142gorzacie, Rodzinie i Najbli\u017cszym sk\u0142adamy wyrazy g\u0142\u0119bokiego wsp\u00f3\u0142czucia.\n\nfot. \u017ar\u00f3d\u0142o: https://umg.edu.pl/\n\nInformacje dla student\u00f3w\n\nWydarzenia\n\nOsi\u0105gni\u0119cia\n\nKonkursy\n\nStypendia i wyjazdy\n\nOferty pracy \u2013 badania", "metadata": {"url": "https://iet.agh.edu.pl/zegnamy-prof-andrzeja-napieralskiego/", "title": "\u017begnamy prof. Andrzeja Napieralskiego | Wydzia\u0142 Informatyki, Elektroniki i Telekomunikacji AGH", "depth": 3, "duplicate": false, "content_hash": "e9157955becac8714870e82730a9d04e", "word_count": 437, "headings": [{"level": 1, "text": "\u017begnamy prof. Andrzeja Napieralskiego"}]}}