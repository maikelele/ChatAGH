{"content": "# Rektor AGH i Pe\u0142nomocnik Rektora ds. Wsp\u00f3\u0142pracy z Japoni\u0105 Doktorami Honoris Causa japo\u0144skiej uczelni-- Serwis Akademii G\u00f3rniczo-Hutniczej \n\nURL: http://www.agh.edu.pl/osiagniecia/info/article/rektor-agh-i-pelnomocnik-rektora-ds-wspolpracy-z-japonia-doktorami-honoris-causa-japonskiej-uc/\nCrawled: 2025-03-19 22:26:49\n\nRektor AGH i Pe\u0142nomocnik Rektora ds. Wsp\u00f3\u0142pracy z Japoni\u0105 Doktorami Honoris Causa japo\u0144skiej uczelni \n\n 05/03/2015 \n\n5 marca 2015 r. w \nAkademii G\u00f3rniczo-Hutniczej\n odby\u0142a si\u0119 uroczysto\u015b\u0107 nadania godno\u015bci Doktora Honoris Causa jednej z najlepszych uczelni technicznych w Japonii \u2013 \nShibaura Institute of Technology \n\u2013 dw\u00f3m przedstawicielom AGH: Rektorowi Akademii G\u00f3rniczo-Hutniczej prof. Tadeuszowi S\u0142omce oraz Pe\u0142nomocnikowi Rektora ds. Wsp\u00f3\u0142pracy z Japoni\u0105 prof. Januszowi Szmydowi. \n\nDelegacja Shibaura Institute of Technology (SIT) przebywa\u0142a na AGH od 4 marca br. Wtedy te\u017c zainaugurowano drug\u0105 edycj\u0119 \u201eWinter School AGH-SIT\u201d. W ramach tej inicjatywy do Krakowa przyjecha\u0142o 15 student\u00f3w tokijskiej uczelni. Wsp\u00f3lnie z kole\u017cankami i kolegami z AGH przez dwa tygodnie b\u0119d\u0105 oni pracowa\u0107 nad projektami zwi\u0105zanymi z technologiami energetycznymi. \n\nWizyta w\u0142adz SIT \u2013 w sk\u0142ad delegacji wchodz\u0105 m.in. Prezes Zarz\u0105du Pan Hisaya Igarashi i Prorektor SIT Profesor Akito Takasaki - jest okazj\u0105 do podsumowania rozpocz\u0119tej w 2004 roku \u015bcis\u0142ej wsp\u00f3\u0142pracy obu uczelni. Koncentruje si\u0119 ona nie tylko na badaniach (g\u0142\u00f3wnie zwi\u0105zanych z energetyk\u0105 oraz in\u017cynieri\u0105 materia\u0142ow\u0105), ale tak\u017ce na wymianie studenckiej i wsp\u00f3lnym kszta\u0142ceniu doktorant\u00f3w (umowa o podw\u00f3jnym dyplomowaniu). Shibaura Institute of Technology jest jednym z najwa\u017cniejszych japo\u0144skich partner\u00f3w Akademii. Na tej prywatnej uczelni, kt\u00f3rej kampus zlokalizowany jest w centrum Tokio, studiuje ponad 8 tysi\u0119cy student\u00f3w. We wrze\u015bniu 2014 roku SIT znalaz\u0142a si\u0119 w gronie 37 najlepszych japo\u0144skich szk\u00f3\u0142 wy\u017cszych, kt\u00f3re otrzymaj\u0105 szczeg\u00f3lne wsparcie w rozwoju ze strony Ministerstwa Edukacji, Kultury, Sportu, Nauki i Technologii Japonii (w ramach programu \u201eTop Global University Project\u201d). Wczorajsza uroczysto\u015b\u0107 by\u0142a dopiero trzecim i czwartym przyznanym Doktoratem Honoris Causa w 90-letniej historii Shibaura Institute of Technology. Zar\u00f3wno Rektor AGH, jak i prof. Janusz Szmyd, otrzymali to wyr\u00f3\u017cnienie w uznaniu wieloletnich zas\u0142ug w rozwijaniu wsp\u00f3\u0142pracy polsko-japo\u0144skiej. \n\nUroczysto\u015b\u0107 swoj\u0105 obecno\u015bci\u0105 zaszczyci\u0142 Charge d\u2019Affaires ad interim Japonii, Pan Hiroshi Matsumoto. Podkre\u015bli\u0142 on znaczenie wsp\u00f3\u0142pracy polsko-japo\u0144skiej i pogratulowa\u0142 obu uczelniom owocnego rozwijania wzajemnych relacji. \n\nAkademia G\u00f3rniczo-Hutnicza przywi\u0105zuje szczeg\u00f3lne znaczenie do wsp\u00f3\u0142pracy naukowej z Japoni\u0105. Pierwsza oficjalna umowa zosta\u0142a podpisana w 1983 roku z Kyoto University - dotyczy\u0142a ona wzajemnego uznania program\u00f3w studi\u00f3w. Obecnie AGH wsp\u00f3\u0142pracuje z dwunastoma japo\u0144skimi uczelniami (m.in. z uniwersytetami w Tokio, Hokkaido czy Kyushu), a tak\u017ce wieloma instytucjami i firmami z tego kraju. Jednym z najnowszych przyk\u0142ad\u00f3w wsp\u00f3\u0142pracy AGH ze stron\u0105 japo\u0144sk\u0105 jest stworzonych przez naukowc\u00f3w z Katedry Metrologii AGH projekt uk\u0142ad\u00f3w scalonych do kamer japo\u0144skiej firmy Rigaku - jednego z najwa\u017cniejszych producent\u00f3w aparatury do badania sk\u0142adu i struktury materia\u0142\u00f3w oraz kontroli jako\u015bci produkt\u00f3w, m.in. w przemy\u015ble farmaceutycznym, chemicznym, elektronicznym i motoryzacyjnym. Rozwi\u0105zanie polskich naukowc\u00f3w zosta\u0142o z sukcesem wdro\u017cone w dwuwymiarowej pikselowej kamerze promieniowania X, HyPix-3000. \n\nPrzyk\u0142adem doskona\u0142ej wsp\u00f3\u0142pracy na linii AGH-partnerzy japo\u0144scy jest umowa i wsp\u00f3lne badania z Japan Coal Energy Center (JCOAL). Kooperacja ta rozwijana jest sukcesywnie od kilku lat za g\u0142\u00f3wny cel stawiaj\u0105c sobie realizacj\u0119 projekt\u00f3w zwi\u0105zanych z czystymi technologiami w\u0119glowymi.\u00a0 \n\nPowr\u00f3t\n\n Powi\u0105zane pliki\n\n delegacja_japonii_w_agh_6.jpg \n 100 KB \n\n delegacja_japonii_w_agh_5.jpg \n 102 KB \n\n delegacja_japonii_w_agh_4.jpg \n 108 KB \n\n delegacja_japonii_w_agh_1.jpg \n 87 KB", "metadata": {"url": "http://www.agh.edu.pl/osiagniecia/info/article/rektor-agh-i-pelnomocnik-rektora-ds-wspolpracy-z-japonia-doktorami-honoris-causa-japonskiej-uc/", "title": "Rektor AGH i Pe\u0142nomocnik Rektora ds. Wsp\u00f3\u0142pracy z Japoni\u0105 Doktorami Honoris Causa japo\u0144skiej uczelni-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "8898819aaba834af603f693613d25e2a", "word_count": 467, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}