{"content": "# Nie \u017cyje prof. Czes\u0142aw Cempel, doktor honoris causa AGH-- Serwis Akademii G\u00f3rniczo-Hutniczej \n\nURL: https://www.agh.edu.pl/pracownicy/odeszli/info/article/nie-zyje-prof-czeslaw-cempel-doktor-honoris-causa-agh/\nCrawled: 2025-03-19 22:07:16\n\nNie \u017cyje prof. Czes\u0142aw Cempel, doktor honoris causa AGH \n\n 24/08/2021 \n\n Ze smutkiem informujemy o \u015bmierci prof. dr. hab. Czes\u0142awa Cempela, zas\u0142u\u017conego profesora Politechniki Pozna\u0144skiej, doktora honoris causa AGH. \n\nProfesor by\u0142 wybitnym specjalist\u0105 w zakresie dynamiki, wibroakustyki, diagnostyki, ekoin\u017cynierii, teorii i in\u017cynierii system\u00f3w oraz metodologii bada\u0144.\n\nW trakcie swojej d\u0142ugoletniej pracy na Politechnice Pozna\u0144skiej pe\u0142ni\u0142 funkcj\u0119 m.in. Dziekana Wydzia\u0142u Budowy Maszyn (1993\u20131999) oraz dyrektora Instytutu Mechaniki Stosowanej (1987\u20131990).\n\nDoktor \nhonoris causa\n Politechniki Szczeci\u0144skiej (1996 r.).\n\n24 listopada 2004 r. Senat AGH nada\u0142 prof. Czes\u0142awowi Cempelowi tytu\u0142 doktora \nhonoris causa\n za wybitny wk\u0142ad w rozw\u00f3j mechaniki, w szczeg\u00f3lno\u015bci za stworzenie podstaw wibroakustycznej diagnostyki maszyn. Wr\u0119czenie insygni\u00f3w godno\u015bci odby\u0142o si\u0119 16 lutego 2005 r.\n\nBadania profesora obejmowa\u0142y przede wszystkim: dynamik\u0119 uk\u0142ad\u00f3w mechanicznych liniowych i nieliniowych, dynamik\u0119 uk\u0142ad\u00f3w nieci\u0105g\u0142ych i z uderzeniami, eliminacj\u0119 drga\u0144 maszyn i urz\u0105dze\u0144, minimalizacj\u0119 i wibroizolacj\u0119 drga\u0144, wibroakustyk\u0119 maszyn, minimalizacj\u0119 i lokalizacj\u0119 \u017ar\u00f3de\u0142 ha\u0142asu, wibroakustyczn\u0105 diagnostyk\u0119 maszyn: podstawy i zastosowania, procesory energii jako modele maszyn i system\u00f3w dzia\u0142aniowych. Uznawany jest za tw\u00f3rc\u0119 polskiej szko\u0142y naukowej wibroakustycznej diagnostyki maszyn. Autor pierwszej krajowej monografii \u201eWibroakustyka Stosowana\u201d.\n\nCz\u0142onek korespondent Polskiej Akademii Nauk oraz wielu organizacji naukowych, m.in. Akademii In\u017cynierskiej, Euro Mech, Euroscience, IMEKO, GAMM, System Engineering Honor Society \u2013 Omega Ralpha Association.\n\nPowr\u00f3t", "metadata": {"url": "https://www.agh.edu.pl/pracownicy/odeszli/info/article/nie-zyje-prof-czeslaw-cempel-doktor-honoris-causa-agh/", "title": "Nie \u017cyje prof. Czes\u0142aw Cempel, doktor honoris causa AGH-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "38206bf125bdb135c89f85bf9ad607b1", "word_count": 200, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}