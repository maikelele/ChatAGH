{"content": "# Zmar\u0142 prof. Jan Lech Lewandowski-- Serwis Akademii G\u00f3rniczo-Hutniczej \n\nURL: https://www.agh.edu.pl/pracownicy/odeszli/info/article/zmarl-prof-jan-lech-lewandowski/\nCrawled: 2025-03-19 22:06:29\n\nZmar\u0142 prof. Jan Lech Lewandowski \n\n 10/04/2019 \n\nZ g\u0142\u0119bokim \u017calem zawiadamiamy o \u015bmierci prof. dr. hab. in\u017c. Jana Lecha Lewandowskiego, doktora honoris causa Akademii G\u00f3rniczo-Hutniczej.\n\nProfesor by\u0142 wybitnym uczonym i jednym z filar\u00f3w Wydzia\u0142u Odlewnictwa. By\u0142 kierownikiem Zak\u0142adu Materia\u0142\u00f3w Formierskich, a nast\u0119pnie (do czasu przej\u015bcia na emerytur\u0119 w 1997 r.) kierownikiem Katedry Tworzyw Formierskich. Pe\u0142ni\u0142 funkcj\u0119 dziekana Wydzia\u0142u Odlewnictwa (1974\u20131978, 1981\u20131987, 1990\u20131993), by\u0142 dyrektorem Instytutu Technologii i Mechanizacji Odlewnictwa (1974\u20131978, 1981\u20131987, 1990\u20131991). Cz\u0142onek Senatu AGH w latach 1974\u20131997. W kolejnych latach reprezentowa\u0142 Rad\u0119 Senior\u00f3w AGH, kt\u00f3rej przewodniczy\u0142 przez trzy kadencje.\n\nProfesor Jan Lech Lewandowski pe\u0142ni\u0142 szereg funkcji w Stowarzyszeniu Technicznym Odlewnik\u00f3w Polskich. W latach 1973\u20131987 by\u0142 prezesem Zarz\u0105du G\u0142\u00f3wnego STOP. Za aktywn\u0105 dzia\u0142alno\u015b\u0107 w stowarzyszeniu zosta\u0142 uhonorowany tytu\u0142em Prezesa Honorowego STOP. Od 1971 r. by\u0142 cz\u0142onkiem Rady G\u0142\u00f3wnej Naczelnej Organizacji Technicznej, a w latach 1990\u20131993 pe\u0142ni\u0142 funkcj\u0119 prezesa NOT. By\u0142 te\u017c cz\u0142onkiem Akademii In\u017cynierskiej w Polsce.\n\nProfesor Jan Lech Lewandowski wni\u00f3s\u0142 istotny wk\u0142ad w rozw\u00f3j teorii i badania w\u0142a\u015bciwo\u015bci materia\u0142\u00f3w i mas formierskich oraz metod bada\u0144 tych tworzyw, a tak\u017ce unowocze\u015bnienia aparatury badawczej. Autor wielu ksi\u0105\u017cek i podr\u0119cznik\u00f3w akademickich, autor lub wsp\u00f3\u0142autor 18 patent\u00f3w i wzor\u00f3w u\u017cytkowych, monografii oraz ponad 240 artyku\u0142\u00f3w w czasopismach naukowych, naukowo-technicznych i w materia\u0142ach konferencyjnych.\n\nProfesor wychowa\u0142 kilka pokole\u0144 absolwent\u00f3w odlewnictwa. By\u0142 dydaktykiem z zami\u0142owania, profesorem niezwykle popularnym i lubianym przez m\u0142odzie\u017c \u2013 bardzo wymagaj\u0105cym, lecz sprawiedliwym. Potrafi\u0142 budowa\u0107 trwaj\u0105ce przez wiele lat przyjacielskie i kole\u017ce\u0144skie wi\u0119zi. Poza dydaktyk\u0105 realizowan\u0105 w AGH prowadzi\u0142 zaj\u0119cia dydaktyczne na studiach podyplomowych, kursach i sympozjach organizowanych przez uczelnie wy\u017csze oraz Stowarzyszenie Techniczne Odlewnik\u00f3w Polskich. Przygotowa\u0142 wiele opinii, recenzji, ekspertyz i opracowa\u0144 dla przemys\u0142u, z kt\u00f3rym \u015bci\u015ble wsp\u00f3\u0142pracowa\u0142 przez wiele dziesi\u0105tk\u00f3w lat.\n\nProfesor zosta\u0142 odznaczony m.in. Krzy\u017cem Oficerskim Orderu Odrodzenia Polski, Krzy\u017cem Kawalerskim Orderu Odrodzenia Polski, Medalem Komisji Edukacji Narodowej, Z\u0142otym Krzy\u017cem Zas\u0142ugi, Z\u0142ot\u0105 Odznak\u0105 Stowarzyszenia Technicznego Odlewnik\u00f3w Polskich, Z\u0142ot\u0105 Honorow\u0105 Odznak\u0105 Naczelnej Organizacji Technicznej.\n\nZa znacz\u0105cy wk\u0142ad w rozw\u00f3j naukowy i techniczny odlewnictwa polskiego, rozw\u00f3j i promocj\u0119 in\u017cynierskich dziedzin technicznych oraz istotny wk\u0142ad w rozw\u00f3j kadr naukowych dla specjalno\u015bci odlewnictwo otrzyma\u0142 w 2006 r. tytu\u0142 doktora honoris causa AGH. \n\nRodzinie Zmar\u0142ego wyrazy g\u0142\u0119bokiego wsp\u00f3\u0142czucia sk\u0142adaj\u0105 Rektor, Senat oraz ca\u0142a spo\u0142eczno\u015b\u0107 akademicka Akademii G\u00f3rniczo-Hutniczej.\n\nPowr\u00f3t", "metadata": {"url": "https://www.agh.edu.pl/pracownicy/odeszli/info/article/zmarl-prof-jan-lech-lewandowski/", "title": "Zmar\u0142 prof. Jan Lech Lewandowski-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "f13e758d20bc990b461dc15a89e437fa", "word_count": 354, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}