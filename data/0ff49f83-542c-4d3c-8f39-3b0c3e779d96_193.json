{"content": "#  Uprawnienia i kwalifikacje zawodowe absolwent\u00f3w -- WGGIOS AGH \n\nURL: https://www.wggios.agh.edu.pl/kandydaci/uprawnienia-i-kwalifikacje-zawodowe-absolwentow-wggios-agh\nCrawled: 2025-03-19 21:32:18\n\nPrzejd\u017a do tre\u015bci\n\nPrzejd\u017a do stopki\n\n Uprawnienia i kwalifikacje zawodowe absolwent\u00f3w \n\nUprawnienia zawodowe nadawane przez Ministra Klimatu i \u015arodowiska\n\nUprawnienia zawodowe nadawane przez Wy\u017cszy Urz\u0105d G\u00f3rniczy \n\nUprawnienia zawodowe nadawane przez Urz\u0105d Dozoru Technicznego\n\nUprawnienia nadawane przez Ministra Rozwoju i Technologii\n\nUprawnienia zawodowe nadawane przez Okr\u0119gowe Izby In\u017cynier\u00f3w Budownictwa\n\nAbsolwenci kierunk\u00f3w studi\u00f3w \nGeologia Stosowana\n, \nGeofizyka\n oraz \nIn\u017cynieria i Ochrona \u015arodowiska\n po uzyskaniu tytu\u0142u zawodowego magistra in\u017cyniera (tj. po uko\u0144czeniu studi\u00f3w II stopnia) mog\u0105 stara\u0107 si\u0119 o stwierdzenie specjalistycznych uprawnie\u0144 zawodowych nadawanych przez Ministra Klimatu i \u015arodowiska w zakresie wykonywania, dozorowania i kierowania pracami geologicznymi, co reguluje ustawa Prawo geologiczne i g\u00f3rnicze: Dzia\u0142 4. Rozdz. 1. Kwalifikacje w zakresie geologii \u2014 art. 50.1.\n\nUprawnienia w odpowiedniej kategorii dotycz\u0105:\n\nkategoria I \u2014 poszukiwanie i rozpoznawanie z\u0142\u00f3\u017c w\u0119glowodor\u00f3w;\n\nkategoria II \u2014 poszukiwanie i rozpoznawanie z\u0142\u00f3\u017c kopalin obj\u0119tych w\u0142asno\u015bci\u0105 g\u00f3rnicz\u0105, z wyj\u0105tkiem z\u0142\u00f3\u017c ropy naftowej i gazu ziemnego, w\u00f3d leczniczych, w\u00f3d termalnych i solanek, a tak\u017ce poszukiwanie i rozpoznawanie z\u0142\u00f3\u017c kopalin obj\u0119tych prawem w\u0142asno\u015bci nieruchomo\u015bci gruntowej;\n\nkategoria III \u2014 poszukiwanie i rozpoznawanie z\u0142\u00f3\u017c kopalin obj\u0119tych prawem w\u0142asno\u015bci\n\nnieruchomo\u015bci gruntowej;\n\nkategoria IV \u2014 poszukiwanie i rozpoznawanie zasob\u00f3w w\u00f3d podziemnych, w tym w\u00f3d leczniczych, w\u00f3d termalnych i solanek, okre\u015blanie warunk\u00f3w hydrogeologicznych zwi\u0105zanych z zamierzonym: wykonywaniem odwodnie\u0144 w celu wydobywania kopalin, wt\u0142aczaniem w\u00f3d do g\u00f3rotworu, wykonywaniem odwodnie\u0144 budowlanych otworami wiertniczymi, wykonywaniem przedsi\u0119wzi\u0119\u0107 mog\u0105cych negatywnie oddzia\u0142ywa\u0107 na wody podziemne, w tym powodowa\u0107 ich zanieczyszczenie, podziemnym bezzbiornikowym magazynowaniem substancji lub podziemnym sk\u0142adowaniem odpad\u00f3w, sk\u0142adowaniem odpad\u00f3w na powierzchni, poszukiwaniem i rozpoznawaniem kompleksu podziemnego sk\u0142adowania dwutlenku w\u0119gla, podziemnym sk\u0142adowaniem dwutlenku w\u0119gla, ustanawianiem obszar\u00f3w ochronnych zbiornik\u00f3w w\u00f3d podziemnych, zako\u0144czeniem lub zmian\u0105 poziomu odwadniania likwidowanych zak\u0142ad\u00f3w g\u00f3rniczych oraz wykonywanie i dokumentowanie prac geologicznych w celu wykorzystania ciep\u0142a Ziemi, a tak\u017ce projektowanie i wykonywanie otwor\u00f3w obserwacyjnych;\n\nkategoria V \u2014 poszukiwanie i rozpoznawanie zasob\u00f3w w\u00f3d podziemnych, z wyj\u0105tkiem w\u00f3d leczniczych, w\u00f3d termalnych i solanek, okre\u015blanie warunk\u00f3w hydrogeologicznych zwi\u0105zanych z zamierzonym: wykonywaniem odwodnie\u0144 budowlanych otworami wiertniczymi, wykonywaniem przedsi\u0119wzi\u0119\u0107 mog\u0105cych negatywnie oddzia\u0142ywa\u0107 na wody podziemne, w tym powodowa\u0107 ich zanieczyszczenie, podziemnym bezzbiornikowym magazynowaniem substancji lub podziemnym sk\u0142adowaniem odpad\u00f3w, sk\u0142adowaniem odpad\u00f3w na powierzchni, ustanawianiem obszar\u00f3w ochronnych zbiornik\u00f3w w\u00f3d podziemnych, oraz wykonywanie i dokumentowanie prac geologicznych w celu wykorzystania ciep\u0142a Ziemi, a tak\u017ce projektowanie i wykonywanie otwor\u00f3w obserwacyjnych;\n\nkategoria VI \u2014 okre\u015blanie warunk\u00f3w geologiczno-in\u017cynierskich na potrzeby: zagospodarowania przestrzennego, posadawiania obiekt\u00f3w budowlanych, w tym posadawiania obiekt\u00f3w budowlanych zak\u0142ad\u00f3w g\u00f3rniczych i budownictwa wodnego, podziemnego bezzbiornikowego magazynowania substancji lub podziemnego sk\u0142adowania odpad\u00f3w, sk\u0142adowania odpad\u00f3w na powierzchni, poszukiwania i rozpoznawania kompleksu podziemnego sk\u0142adowania dwutlenku w\u0119gla, a tak\u017ce podziemnego sk\u0142adowania dwutlenku w\u0119gla;\n\nkategoria VII \u2014 okre\u015blanie warunk\u00f3w geologiczno-in\u017cynierskich na potrzeby: zagospodarowania przestrzennego, posadawiania obiekt\u00f3w budowlanych, z wyj\u0105tkiem posadawiania obiekt\u00f3w budowlanych zak\u0142ad\u00f3w g\u00f3rniczych oraz budownictwa wodnego;\n\nkategoria VIII \u2014 wykonywanie prac kartografii geologicznej wraz z projektowaniem i dokumentowaniem tych prac, z wyj\u0105tkiem map sporz\u0105dzanych w ramach pozosta\u0142ych kategorii kwalifikacji;\n\nkategoria IX \u2014 kierowanie i wykonywanie w terenie bada\u0144 sejsmicznych i geofizyki wiertniczej, tak\u017ce przy u\u017cyciu \u015brodk\u00f3w strza\u0142owych, wraz z projektowaniem i dokumentowaniem tych bada\u0144.\n\nO uprawnienia danej kategorii mog\u0105 odpowiednio ubiega\u0107 si\u0119 absolwenci studi\u00f3w II stopnia kierunk\u00f3w \nGeologia Stosowana\n (GS), \nGeofizyka\n (GF) oraz \nIn\u017cynieria i Ochrona \u015arodowiska\n (IO\u015a):\n\nkategoria I \u2014 absolwenci specjalno\u015bci Geologia naftowa i geotermia (GS);\n\nkategorie II i III \u2014 absolwenci specjalno\u015bci Geologia z\u0142o\u017cowa i g\u00f3rnicza (GS);\n\nkategorie IV i V \u2014 absolwenci specjalno\u015bci Hydrogeologia i geologia in\u017cynierska (GS) oraz Hydrogeologia stosowana i geotechnika (IO\u015a);\n\nkategoria VI i VII \u2014 absolwenci specjalno\u015bci Geologia in\u017cynierska i geotechnika (GS) oraz Hydrogeologia i geologia in\u017cynierska (GS);\n\nkategoria VIII \u2014 absolwenci specjalno\u015bci Kartografia geologiczna (GS);\n\nkategoria IX \u2014 absolwenci specjalno\u015bci Geofizyka stosowana (GF).\n\nAbsolwenci kierunku \nGeologia Stosowana\n, ale w specjalno\u015bci innej ni\u017c obejmuje kategoria, o kt\u00f3rej uprawnienia zamierzaj\u0105 wnioskowa\u0107, musz\u0105 uko\u0144czy\u0107 co najmniej dwusemestralne studia podyplomowe z zakresu wnioskowanej kategorii, w celu uzupe\u0142nienia\n specjalistycznej wiedzy i umiej\u0119tno\u015bci.\n\nUprawnienia nadaje Minister Klimatu i \u015arodowiska po zdaniu egzaminu o stwierdzenie kwalifikacji geologicznych danej kategorii, przed Komisj\u0105 Egzaminacyjn\u0105 w siedzibie Ministerstwa.\n Warunkiem przyst\u0105pienia do egzaminu o stwierdzenie posiadania kwalifikacji w zawodzie geolog jest odbycie praktyki zawodowej odpowiedniej dla stopnia i kierunku studi\u00f3w.\n\nPraktyk\u0105 jest udzia\u0142 w:\n 1) wykonywaniu dozoru prac geologicznych lub wykonywaniu prac kartografii geologicznej, lub wykonywaniu w terenie bada\u0144 geofizycznych, lub kierowaniu w terenie robotami geologicznymi;\n 2) sporz\u0105dzaniu projekt\u00f3w rob\u00f3t geologicznych i dokumentacji geologicznych lub projektowaniu i dokumentowaniu prac kartografii geologicznej albo bada\u0144 geofizycznych.\n\nDo dwuletniego okresu praktyki zalicza si\u0119 praktyk\u0119 zawodow\u0105 obj\u0119t\u0105 programem studi\u00f3w I stopnia pod warunkiem, \u017ce jest prowadzona na podstawie umowy dotycz\u0105cej praktyki, zawartej mi\u0119dzy uczelni\u0105 a przedsi\u0119biorstwem geologicznym lub g\u00f3rniczym.\n\nEgzamin przeprowadzany jest w formie testu umo\u017cliwiaj\u0105cego sprawdzenie zakresu i poziomu wiedzy zawodowej wnioskodawcy niezb\u0119dnej do wykonywania zawodu, w tym znajomo\u015bci przepis\u00f3w prawa w dziedzinie:\n - prawa geologicznego i g\u00f3rniczego (kat. I\u2013IX),\n - prawa ochrony \u015brodowiska (kat. I\u2013IX),\n - prawa wodnego (kat. IV i V),\n - prawa budowlanego (kat. VI i VII),\n w zakresie niezb\u0119dnym do wykonywania prac geologicznych, w odpowiedniej kategorii geologicznej, a tak\u017ce wykazanie umiej\u0119tno\u015bci praktycznego zastosowania wiedzy zawodowej.\n\nAbsolwenci kierunku studi\u00f3w \nGeologia Stosowana\n w specjalno\u015bci Geologia z\u0142o\u017cowa i g\u00f3rnicza, po uzyskaniu tytu\u0142u zawodowego magistra in\u017cyniera (tj. po uko\u0144czeniu studi\u00f3w II stopnia) mog\u0105 stara\u0107 si\u0119 o stwierdzenie specjalistycznych uprawnie\u0144 zawodowych nadawanych przez Wy\u017cszy Urz\u0105d G\u00f3rniczy (WUG) w zakresie wykonywania, dozorowania i kierowania pracami geologicznymi w zak\u0142adach g\u00f3rniczych czyli uprawnie\u0144 w zawodzie geologa g\u00f3rniczego.\n\nUprawnienia geologa g\u00f3rniczego nadaje Prezes WUG po zdaniu egzaminu przed Komisj\u0105 Egzaminacyjn\u0105 WUG. Warunkiem przyst\u0105pienia do egzaminu jest odbycie praktyki geologicznej w zak\u0142adzie g\u00f3rniczym, w wymiarze co najmniej 2 lat.\n\nW przypadku absolwent\u00f3w studi\u00f3w o kierunku \nGeologia Stosowana\n ale w specjalno\u015bci innej ni\u017c Geologia z\u0142o\u017cowa i g\u00f3rnicza oraz absolwent\u00f3w kierunku \nGeofizyka\n, warunki dopuszczenia do egzaminu s\u0105 bardziej rygorystyczne, co ilustruje poni\u017csza tabela.\n\nRozporz\u0105dzenie w sprawie kwalifikacji w zakresie g\u00f3rnictwa i ratownictwa g\u00f3rniczego z 2 sierpnia 2016 roku\n Sylwetka i kwalifikacje zawodowe geologa g\u00f3rniczego (za\u0142\u0105cznik 3)\n\nZakres studi\u00f3w\n\nStopie\u0144 studi\u00f3w\n\nTytu\u0142 zawodowy\n\nPraktyka geologiczna\n\nEgzaminy uzupe\u0142niaj\u0105ce\n\ngeologia g\u00f3rnicza\n\nII\n\nmagister in\u017cynier\n\n2 lata\n\n-\n\ngeologia lub\n geofizyka\n\nII\n\nmagister,\n magister in\u017cynier\n\n3 lata\n\n- geologii g\u00f3rniczej\n - g\u00f3rnictwa\n - wiertnictwa\n\ngeologia g\u00f3rnicza\n\nI\n\nin\u017cynier\n\n3 lata\n\n-\n\ngeologia lub\n geofizyka\n\nI\n\nlicencjat,\n in\u017cynier\n\n4 lata\n\n- geologii g\u00f3rniczej\n - g\u00f3rnictwa\n - wiertnictwa\n\nUdokumentowanie zaliczenia egzamin\u00f3w uzupe\u0142niaj\u0105cych, w szczeg\u00f3lno\u015bci z zakresu geologii g\u00f3rniczej, mo\u017ce wymaga\u0107 od tych absolwent\u00f3w uko\u0144czenia Studi\u00f3w Podyplomowych Geologia g\u00f3rnicza, znajduj\u0105cych si\u0119 w ofercie WGGiO\u015a AGH.\n\nAbsolwenci kierunku studi\u00f3w \nEkologiczne \u0179r\u00f3d\u0142a Energii\n po uzyskaniu tytu\u0142u zawodowego magistra in\u017cyniera (tj. po uko\u0144czeniu studi\u00f3w II stopnia) mog\u0105 stara\u0107 si\u0119 o stwierdzenie specjalistycznych uprawnie\u0144 nadawanych przez Urz\u0105d Dozoru Technicznego (tzw. Uprawnienia UDT).\n\nUprawnienia instalatora mo\u017cna uzyska\u0107 dla instalacji:\n - kot\u0142\u00f3w i piec\u00f3w na biomas\u0119,\n - system\u00f3w fotowoltaicznych,\n - s\u0142onecznych system\u00f3w grzewczych,\n - pomp ciep\u0142a,\n - p\u0142ytkich system\u00f3w geotermalnych.\n\nW celu uzyskania takich uprawnie\u0144 nale\u017cy z\u0142o\u017cy\u0107 wniosek do krakowskiego oddzia\u0142u UDT, za\u0142\u0105czaj\u0105c kopi\u0119 dyplomu i za\u015bwiadczenie o niekaralno\u015bci.\n\nWi\u0119cej informacji na \nstronie UDT\n.\n\nAbsolwenci kierunku studi\u00f3w \nEkologiczne \u0179r\u00f3d\u0142a Energii\n po uzyskaniu tytu\u0142u zawodowego magistra in\u017cyniera (tj. po uko\u0144czeniu studi\u00f3w II stopnia) mog\u0105 stara\u0107 si\u0119 o stwierdzenie specjalistycznych uprawnie\u0144 nadawanych przez Ministra Rozwoju i Technologii\u00a0w celu wykonywania \u015awiadectw charakterystyki energetycznej budynku.\n\nAby wykona\u0107 audyt energetyczny obiekt\u00f3w budowlanych nie trzeba posiada\u0107 specjalnych\n uprawnie\u0144. Natomiast celem opracowania \u015awiadectwa charakterystyki energetycznej budynku, nale\u017cy zda\u0107 egzamin organizowany przez Ministerstwo Rozwoju i Technologii.\n\nIstnieje tak\u017ce odr\u0119bna \u015bcie\u017cka... Absolwenci obu wymienionych kierunk\u00f3w studi\u00f3w, na podstawie przedstawionego wraz z wnioskiem, suplementu do dyplomu studi\u00f3w \u2014 obejmuj\u0105cego wykaz zrealizowanych i zaliczonych przedmiot\u00f3w z zakresu m.in. audytu energetycznego, ogrzewnictwa, wentylacji i klimatyzacji, budownictwa i energetyki, mog\u0105 uzyska\u0107 uprawnienia bez konieczno\u015bci zdawania egzaminu.\n Wi\u0119cej informacji na \nstronie Ministerstwa\n.\n\nAbsolwenci kierunku studi\u00f3w \nEkologiczne \u0179r\u00f3d\u0142a Energii\n po uzyskaniu tytu\u0142u zawodowego magistra in\u017cyniera (tj. po uko\u0144czeniu studi\u00f3w II stopnia) mog\u0105 stara\u0107 si\u0119 o stwierdzenie specjalistycznych uprawnie\u0144 nadawanych przez Okr\u0119gowe Izby In\u017cynier\u00f3w Budownictwa\n\nDotyczy to ograniczonych swym zakresem uprawnie\u0144 budowlanych oraz sanitarnych, w tym HVAC.\n\nWymagana jest praktyka w zawodzie po uko\u0144czeniu studi\u00f3w.\n\nWi\u0119cej informacji na stronach:\n\nuprawnieniabudowlane.pl/wymagane-wyksztalcenie-i-praktyka-zestawienie\n uprawnieniabudowlane.pl/zakres-uprawnien-budowlanych\n\nStopka\n\nSpis pracownik\u00f3w\n\nBaza Danych o Autorach i Publikacjach\n\nDokumenty AGH\n\nLicencje i oprogramowanie\n\nPoczta AGH\n\nRozbudowa Centrum Mi\u0119kinia\n\nDeklaracja dost\u0119pno\u015bci\n\nUBPO\n\nRegulamin studi\u00f3w\n\nUSOS\n\nSylabus AGH\n\nPomoc materialna dla student\u00f3w\n\nProgram Erasmus+\n\nStudium J\u0119zyk\u00f3w Obcych\n\nWydzia\u0142 Geologii, Geofizyki i Ochrony \u015arodowiska\nAkademia G\u00f3rniczo-Hutnicza \nim. Stanis\u0142awa Staszica\n\nal. Mickiewicza 30\n30-059 Krak\u00f3w\n\nNIP AGH: 675 000 19 23 \n\nNr konta Wydzia\u0142u:\n58 1240 4722 1111 0000 4859 2918\nBank Pekao S.A. Krak\u00f3w\n\nDziekanat\ntel. +48.12.617.23.50\u201351\ne-mail: dziekanatwggios@agh.edu.pl\n\nBiuro Dziekana\ntel. +48.12.617.32.54\ne-mail: wggios@agh.edu.pl\n\n \u00a9 2023 Wydzia\u0142 Geologii, Geofizyki i Ochrony \u015arodowiska AGH\n Akademia G\u00f3rniczo-Hutnicza im. Stanis\u0142awa Staszica w Krakowie\n\nBack", "metadata": {"url": "https://www.wggios.agh.edu.pl/kandydaci/uprawnienia-i-kwalifikacje-zawodowe-absolwentow-wggios-agh", "title": " Uprawnienia i kwalifikacje zawodowe absolwent\u00f3w -- WGGIOS AGH ", "depth": 3, "duplicate": false, "content_hash": "fab8b301456162f2ce1df0d3e8acb768", "word_count": 1379, "headings": [{"level": 1, "text": "Uprawnienia i kwalifikacje zawodowe absolwent\u00f3w"}, {"level": 2, "text": "Stopka"}]}}