{"content": "# Tegoroczne nominacje do Rektorskiej Nagrody Dydaktycznej | Wydzia\u0142 Informatyki, Elektroniki i Telekomunikacji AGH\n\nURL: https://iet.agh.edu.pl/tegoroczne-nominacje-do-rektorskiej-nagrody-dydaktycznej/\nCrawled: 2025-03-19 21:31:08\n\nTegoroczne nominacje do Rektorskiej Nagrody Dydaktycznej\n\nInformacje dla student\u00f3w\n\nWydarzenia\n\nOsi\u0105gni\u0119cia\n\nKonkursy\n\nStypendia i wyjazdy\n\nOferty pracy \u2013 badania\n\nZ wielk\u0105 przyjemno\u015bci\u0105 informujemy o tegorocznych nominacjach do \nRektorskich Nagr\u00f3d Dydaktycznych\n tj. plebiscytu, kt\u00f3rego kapitu\u0142\u0119 stanowi\u0105 studenci. Nominacja jest okazj\u0105 do wyra\u017cenia wdzi\u0119czno\u015bci za trud wk\u0142adany w proces uczenia i rozw\u00f3j student\u00f3w. Oficjalne og\u0142oszenie nominowanych wraz z wr\u0119czeniem okoliczno\u015bciowych statuetek ma miejsce podczas dorocznego eBalu organizowanego przez Wydzia\u0142ow\u0105 Rad\u0119 Samorz\u0105du Student\u00f3w WIEiT.\nZ\n Instytutu Elektroniki\n nominacj\u0119 otrzyma\u0142 Pan \ndr hab. in\u017c. Witold Skowro\u0144ski, prof. AGH\nPraca naukowo-dydaktyczna Pan \nprof. Skowro\u0144skiego\n skupia si\u0119 wok\u00f3\u0142 projektowania urz\u0105dze\u0144 spintronicznych, g\u0142\u00f3wnie magnetycznych z\u0142\u0105czy tunelowych z udzia\u0142em ferromagnetyk\u00f3w, materia\u0142\u00f3w tlenkowych, struktur van der Waalsa. W pracy badawczej interesuje si\u0119 nowymi sposobami kontrolowania magnetyzmu za pomoc\u0105 pr\u0105du spinowego oraz pola elektrycznego do zastosowa\u0144 w pami\u0119ciach elektronicznych i czujnikach. Autor kilkudziesi\u0119ciu publikacji w tym zakresie, m.in. w Nature Communications, Advanced Materials, Physical Review Letters.\nOd 2022 r. kieruje mi\u0119dzynarodowym grantem Sheng 2 przyznanym przez Narodowe Centrum Nauki \u201eKwantowe materia\u0142y do sterowania momentem si\u0142y pochodz\u0105cym od sprz\u0119\u017cenia spin-orbita\u201d we wsp\u00f3\u0142pracy z Uniwersytetem Tsinghua w Pekinie.\nProwadzi zaj\u0119cia na kierunkach \nElektronika\n, \nElektronika i Telekomunikacja\n oraz \nElectronics and Telcommunications\n z przedmiot\u00f3w: Electronic Metrology, Miernictwo elektroniczne, Wprowadzenie do techniki sensorowej.\nSwoj\u0105 g\u0142\u00f3wn\u0105 rol\u0119 w AGH zawsze pojmowa\u0142em przez pryzmat nauki. Jednak ostatnio, coraz wi\u0119cej satysfakcji czerpi\u0119 z pracy ze studentami, staraj\u0105c si\u0119 \u0142\u0105czy\u0107 prac\u0119 naukow\u0105 z dydaktyczn\u0105, zara\u017ca\u0107 m\u0142odych ludzi pasj\u0105 do prowadzenia bada\u0144 oraz wykorzystywania ich w praktyce. Nominacja do Rektorskiej Nagrody Dydaktycznej to bardzo wa\u017cne wyr\u00f3\u017cnienie za moj\u0105 prac\u0119. Oznacza dla mnie, \u017ce studenci chc\u0105 by\u0107 anga\u017cowani w cz\u0119sto skomplikowane procesy technologiczne i pragn\u0105 zmierzy\u0107 si\u0119 z nietrywialnymi problemami ju\u017c na wczesnym etapie kariery. \u00a0\nZ \nInstytutu Telekomunikacji\n nominacj\u0119 otrzyma\u0142 \ndr in\u017c. Artur Laso\u0144.\nZainteresowania naukowe \ndr. Lasonia\n zwi\u0105zane s\u0105 z sieciowymi aspektami wirtualizacji zasob\u00f3w obliczeniowych, sieciami optycznymi i sieciami 5G.\nProwadzi zaj\u0119cia na kierunku \nTeleinformatyka\n i \nCyberbezpiecze\u0144stwo\n m.in.: z przedmiot\u00f3w: Ewolucja sieci, Sieci \u015bwiat\u0142owodowe czy Pracownia projektowa i Warsztaty dyplomowe. Jest r\u00f3wnie\u017c opiekunem studi\u00f3w podyplomowych Bezpiecze\u0144stwo sieci teleinformatycznych obejmuj\u0105cych podstawy technologii sieci teleinformatycznych oraz powi\u0105zane z nimi aspekty bezpiecze\u0144stwa sieci i system\u00f3w.\nJest aktywnym cz\u0142onkiem zespo\u0142u realizuj\u0105cego projekt z zakresu architektury bezpiecze\u0144stwa sieci 5G.\nJak podkre\u015bla Pan Laso\u0144 \nStudencka nominacja do Rektorskiej Nagrody Dydaktycznej jest nie tylko nominacj\u0105, jest nagrod\u0105 sam\u0105 w sobie. Bardzo wa\u017cn\u0105 i bardzo cenn\u0105. Cieszy zaufanie student\u00f3w, cieszy atmosfera, kt\u00f3r\u0105 obydwu stronom udaje si\u0119 budowa\u0107 w trakcie wcale nie\u0142atwych zaj\u0119\u0107. Kluczowe jest wzajemne zrozumienie, przekonanie \u017ce prowadz\u0105cy chce pom\u00f3c, chce przekaza\u0107 wiedz\u0119 i umiej\u0119tno\u015bci a studenci chc\u0105 t\u0119 wiedz\u0119 i umiej\u0119tno\u015bci przej\u0105\u0107. Od tego momentu wszystko staje si\u0119 prostsze, czas na zaj\u0119ciach ucieka b\u0142yskawicznie a egzamin okazuje si\u0119 podsumowaniem osi\u0105gni\u0119\u0107 minionego semestru.\nWszystkim nagrodzonym sk\u0142adamy serdeczne gratulacje.\n\nFot. KSAF\n\nInformacje dla student\u00f3w\n\nWydarzenia\n\nOsi\u0105gni\u0119cia\n\nKonkursy\n\nStypendia i wyjazdy\n\nOferty pracy \u2013 badania", "metadata": {"url": "https://iet.agh.edu.pl/tegoroczne-nominacje-do-rektorskiej-nagrody-dydaktycznej/", "title": "Tegoroczne nominacje do Rektorskiej Nagrody Dydaktycznej | Wydzia\u0142 Informatyki, Elektroniki i Telekomunikacji AGH", "depth": 3, "duplicate": false, "content_hash": "2826b6bc08b78adac9a7affe747490b3", "word_count": 457, "headings": [{"level": 1, "text": "Tegoroczne nominacje do Rektorskiej Nagrody Dydaktycznej"}]}}