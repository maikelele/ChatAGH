{"content": "# Zdzis\u0142aw Tadeusz Richard Bieniawski \u2013 Historia AGH\n\nURL: https://historia.agh.edu.pl/mediawiki/index.php?title=Zdzis%C5%82aw_Tadeusz_Richard_Bieniawski&oldid=81313\nCrawled: 2025-03-19 22:04:19\n\nZdzis\u0142aw Tadeusz Richard Bieniawski\n\nZ Historia AGH\n\nWersja z dnia 12:32, 17 pa\u017a 2023 autorstwa \nHieronimSienski\n\n(\ndyskusja\n | \nedycje\n)\n(\nr\u00f3\u017cn.\n) \n\u2190 poprzednia wersja\n | przejd\u017a do aktualnej wersji (r\u00f3\u017cn.) | nast\u0119pna wersja \u2192 (r\u00f3\u017cn.)\n\nZdzis\u0142aw Tadeusz Richard Bieniawski\n\nNazwisko\n\nBieniawski\n\nImi\u0119 / imiona\n\nZdzis\u0142aw Tadeusz Richard\n\nTytu\u0142y / stanowiska\n\nProf. dr hab. in\u017c.\n\nTytu\u0142y honorowe AGH\n\nDoktor Honoris Causa AGH\n\nData urodzenia\n\n1 pa\u017adziernika 1936\n\nMiejsce urodzenia\n\nKrak\u00f3w\n\nData \u015bmierci\n\n10 grudnia 2017\n\nDyscyplina/specjalno\u015bci\n\ngeoin\u017cynieria\n, \ng\u00f3rnictwo\n\nRok przyznania doktoratu h.c. AGH\n\n2010\n\nPow\u00f3d przyznania doktoratu h.c. AGH\n\nza wybitne osi\u0105gni\u0119cia naukowe o\u00a0charakterze interdyscyplinarnym z\u00a0zakresu geoin\u017cynierii, g\u00f3rnictwa i\u00a0budownictwa podziemnego oraz wieloletni\u0105 promocj\u0119 polskiej my\u015bli technicznej w\u00a0\u015brodowiskach akademickich i\u00a0przemys\u0142owych na ca\u0142ym \u015bwiecie\n\nProf. dr hab. in\u017c. \nZdzis\u0142aw Tadeusz Richard Bieniawski\n (1936-2017)\n\nDyscyplina/specjalno\u015bci: geoin\u017cynieria, g\u00f3rnictwo\n\nNota biograficzna\n\nUrodzi\u0142 si\u0119 1 pa\u017adziernika 1936 roku w\u00a0Krakowie. Zmar\u0142 10 grudnia 2017 roku w Stanach Zjednoczonych.\n\nUczy\u0142 si\u0119 w\u00a0Krakowie, a\u00a0potem studiowa\u0142 Budow\u0119 Okr\u0119t\u00f3w Morskich na Politechnice Gda\u0144skiej.\n\nPo emigracji do Afryki, zdoby\u0142 dyplom in\u017cyniera g\u00f3rnika i\u00a0magistra in\u017cyniera mechanika na uniwersytecie w\u00a0Johannesburgu (RPA). Tam zainteresowa\u0142 si\u0119 mechanik\u0105 ska\u0142, kt\u00f3ra w\u00f3wczas sta\u0142a na bardzo wysokim poziomie, a\u00a0kraj by\u0142 g\u0142\u00f3wnym producentem z\u0142ota na \u015bwiecie. W\u00a01967 roku otrzyma\u0142 doktorat w\u00a0in\u017cynierii g\u00f3rniczej na uniwersytecie w\u00a0Pretorii i\u00a0przez 14 lat kierowa\u0142 grup\u0105 naukowc\u00f3w, in\u017cynier\u00f3w i\u00a0geolog\u00f3w publikuj\u0105c prace dotycz\u0105ce mechaniki g\u00f3rotworu i\u00a0tunelowania. Wtedy te\u017c zaproponowa\u0142 system Rock Mass Rating (Wska\u017anik Jako\u015bci Masywu Skalnego), p\u00f3\u017aniej\u00a0szeroko rozpowszechniony na \u015bwiecie. Klasyfikacja RMR (zwana r\u00f3wnie\u017c cz\u0119sto klasyfikacj\u0105 Bieniawskiego) znalaz\u0142a szerokie zastosowanie przy projektowaniu kopal\u0144, tuneli, zboczy oraz posadowie\u0144 budowli in\u017cynierskich, a\u00a0szczeg\u00f3lnie wielkich zap\u00f3r wodnych. \n\nW 1970 roku otrzyma\u0142 uprawnienia zawodowe w Wielkiej Brytanii i w Afryce Po\u0142udniowej jako \"Professional Chartered Engineer\". To nada\u0142o mu prawo zatwierdzania prac in\u017cynierskich w tych krajach, wraz z tytu\u0142em Pr.Eng i C.Eng, podobne do \"European Engineer\". W 1977 roku, po zaproszeniu ze Stan\u00f3w Zjednoczonych, obj\u0105\u0142 stanowisko profesora etatowego w\u00a0dziedzinie geoin\u017cynierii g\u00f3rniczej i\u00a0tunelowania na Uniwersytecie Stanowym w\u00a0Pensylwanii, gdzie wyk\u0142ada\u0142 i\u00a0prowadzi\u0142 badania naukowe przez 20 lat. Dzia\u0142alno\u015b\u0107 akademicka przynios\u0142a mu wiele nagr\u00f3d i\u00a0dowod\u00f3w uznania, mi\u0119dzy innymi tytu\u0142 najlepszego wyk\u0142adowcy w\u015br\u00f3d profesor\u00f3w in\u017cynierii na uniwersytecie. By\u0142 profesorem wizytuj\u0105cym na czo\u0142owych uniwersytetach ameryka\u0144skich, takich jak Harvard, Stanford, Berkeley, MIT Oraz\u00a0Cambridge (Wielka Brytania), Tokio (Japonia) oraz Wy\u017cszych Szk\u00f3\u0142 G\u00f3rniczych w\u00a0Rosji: w\u00a0Moskwie i\u00a0Sankt Petersburgu. Zosta\u0142 Przewodnicz\u0105cym Ameryka\u0144skiego Komitetu Narodowego dla Technologii Tunelowania, kt\u00f3ry by\u0142 organem Akademii Nauk USA.\n\nJego dorobek naukowy liczy ponad 200 pozycji, w\u00a0tym wi\u0119kszo\u015b\u0107 to publikacje naukowe, a tak\u017ce podr\u0119czniki (kilka jego ksi\u0105\u017cek zosta\u0142o przet\u0142umaczonych na rosyjski, chi\u0144ski, korea\u0144ski i\u00a0hiszpa\u0144ski). Wypromowa\u0142 22 doktor\u00f3w i\u00a09 magistr\u00f3w nauk technicznych. Jego wychowankowie s\u0105 naukowcami, profesorami lub dyrektorami przemys\u0142owych firm w\u00a0Stanach Zjednoczonch, Chinach, Niemczech, Turcji, Grecji, W\u0142oszech, Hiszpanii, Brazylii, Australii, Tajlandii i\u00a0krajach Afryki Po\u0142udniowej. \n\nPrzeszed\u0142 na emerytur\u0119 w\u00a060-t\u0105 rocznic\u0119 urodzin. By\u0142 Prezesem firmy konsultacyjnej Bieniawski Design Enterprises (Arizona, USA), kt\u00f3ra bra\u0142a udzia\u0142 w\u00a0pracach projektowych w\u00a0Hiszpanii, W\u0142oszech, Etiopii i\u00a0Chile. \nZ Polsk\u0105 utrzymywa\u0142 bliskie kontakty naukowe, szczeg\u00f3lnie z AGH i Polsk\u0105 Akademi\u0105 Nauk, od 1981 roku - jego pierwszej powrotnej podr\u00f3\u017cy do Ojczyzny. \n\nW 2001 roku otrzyma\u0142 Doktorat Honoris Causa Politechniki Madryckiej i tytu\u0142 Profesora Honorowego Wy\u017cszej Szko\u0142y G\u00f3rniczej tej uczelni. \n\n28 kwietnia 2010 roku uchwa\u0142\u0105 Senatu AGH nadano mu tytu\u0142 Doktora Honoris Causa AGH. W okresie poprzedzaj\u0105cym nadanie tytu\u0142u pracowa\u0142 w AGH jako profesor wizytuj\u0105cy, prowadz\u0105c przez 3 tygodnie zaj\u0119cia dydaktyczne dla student\u00f3w. W swoim testamencie, kt\u00f3ry sporz\u0105dzi\u0142 w 2015 roku, przeznaczy\u0142 \"dla mojej AGH\" pewn\u0105 kwot\u0119 na tzw. \"Medal Bieniawskiego\" zatytu\u0142owany THE BEST IN GEOENGINEERING. W 2015 roku uchwa\u0142\u0105 Rady Wydzia\u0142u G\u00f3rnictwa i Geoin\u017cynierii ustanowiono nagrod\u0119 imienia profesora Zdzis\u0142awa Bieniawskiego (Medal Bieniawskiego), kt\u00f3ra zosta\u0142a przez niego ufundowana. Przyznawana jest corocznie jednemu absolwentowi II stopnia studi\u00f3w na Wydziale G\u00f3rnictwa i Geoin\u017cynierii AGH za najlepsz\u0105 prac\u0119 magistersk\u0105 z zakresu geoin\u017cynierii (ze szczeg\u00f3lnym uwzgl\u0119dnieniem geomechaniki, budownictwa podziemnego lub geotechniki). Konkurs o Medal Bieniawskiego trwa i trwa\u0107 b\u0119dzie do czasu wyczerpania \u015brodk\u00f3w na nagrod\u0119 pieni\u0119\u017cn\u0105.\n\nokoliczno\u015bciowy medal\n\nnagroda pieni\u0119\u017cna w wysoko\u015bci 5000 PLN\n\nokoliczno\u015bciowy imienny dyplom\n\nOdznaczenia i nagrody\n\nNagroda Ameryka\u0144skiego Instytutu In\u017cynier\u00f3w G\u00f3rnictwa i Nafty (AIME) za \"wybitne osi\u0105gni\u0119cia w naukowych i praktycznych zastosowaniach mechaniki ska\u0142 (g\u00f3rotworu i w in\u017cynierii g\u00f3rnictwa w\u0119glowego i w budownictwie podziemnym\" i inne\n\n\u0179r\u00f3d\u0142a do biogramu\n\nKsi\u0105\u017cki\n\nProfesor Zdzis\u0142aw Bieniawski Doktorem Honoris Causa Akademii G\u00f3rniczo-Hutniczej im. Stanis\u0142awa Staszica w Krakowie. Krak\u00f3w, 8 listopada 2010. Krak\u00f3w 2010, 87, [1] s., [foto]\n\nArtyku\u0142y\n\nKalendarium rektorskie\u00a0: 8 listopada 2010. \nBiuletyn AGH\n 2010, nr 35, s. 31-32\n\n[\nProtok\u00f3\u0142 z Posiedzenia Senatu AGH...\n 28.04.2010], s. 46\n\nProfesor Zdzis\u0142aw Bieniawski Doktorem Honoris Causa AGH\u00a0: 8 listopada 2010. \nBiuletyn AGH\n 2010, nr\u00a035, s. 2, [foto]\n\nInne\n\nZmar\u0142 prof. Zdzis\u0142aw Bieniawski, doktor honoris causa AGH\u00a0: \nhttp://www.agh.edu.pl/info/article/zmarl-prof-zdzislaw-bieniawski-doktor-honoris-causa-agh/\n\nNagroda imienia profesora Zdzis\u0142awa Bieniawskiego. Medal Bieniawskiego\u00a0: \nhttp://www.gorn.agh.edu.pl/wydzial/nagrody/medal-bieniawskiego#&slider1=7\n\n\u0179r\u00f3d\u0142o: \u201e\nhttp://historia.agh.edu.pl/mediawiki/index.php?title=Zdzis\u0142aw_Tadeusz_Richard_Bieniawski&oldid=81313\n\u201d\n\nKategorie\n: \nBiogramy\nDoktorzy honoris causa AGH", "metadata": {"url": "https://historia.agh.edu.pl/mediawiki/index.php?title=Zdzis%C5%82aw_Tadeusz_Richard_Bieniawski&oldid=81313", "title": "Zdzis\u0142aw Tadeusz Richard Bieniawski \u2013 Historia AGH", "depth": 3, "duplicate": false, "content_hash": "f8a937067435d4117989cbf3e0c21163", "word_count": 796, "headings": [{"level": 1, "text": "Zdzis\u0142aw Tadeusz Richard Bieniawski"}, {"level": 2, "text": "Nota biograficzna"}, {"level": 4, "text": "Odznaczenia i nagrody"}, {"level": 2, "text": "\u0179r\u00f3d\u0142a do biogramu"}, {"level": 4, "text": "Ksi\u0105\u017cki"}, {"level": 4, "text": "Artyku\u0142y"}, {"level": 4, "text": "Inne"}]}}