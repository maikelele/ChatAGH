{"content": "# Rekomendacje KRASP dot. eliminowania nierzetelnych praktyk publikacyjnych-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/rekomendacje-krasp-dotyczace-eliminowania-nierzetelnych-praktyk-publikacyjnych\nCrawled: 2025-03-19 21:14:56\n\nRekomendacje KRASP dot. eliminowania nierzetelnych praktyk publikacyjnych \n\n 10/02/2025 \n\n szkolnictwo wy\u017csze \n\n Prezydium Konferencji Rektor\u00f3w Akademickich Szk\u00f3\u0142 Polskich (KRASP) wyda\u0142o 7 lutego 2025 r. komunikat w sprawie rekomendowanych dzia\u0142a\u0144 maj\u0105cych na celu eliminowanie nierzetelnych praktyk publikacyjnych. Poni\u017cej prezentujemy jego tre\u015b\u0107. \n\nZgodnie z zapowiedzi\u0105 wyra\u017con\u0105 w \nStanowisku KRASP z 27 stycznia 2025 r.\n, przejawy nieetycznych zachowa\u0144 zwi\u0105zanych z prowadzeniem bada\u0144 naukowych i publikowaniem ich wynik\u00f3w by\u0142y tematem debaty Prezydium KRASP 30 stycznia 2025 r. w Gda\u0144sku oraz spotkania online, kt\u00f3re odby\u0142o si\u0119 6 lutego 2025 r.\n\nJako osoby kieruj\u0105ce polskimi uczelniami akademickimi, mamy \u015bwiadomo\u015b\u0107, \u017ce zjawisko \u201efabryk artyku\u0142\u00f3w\u201d (tzw. paper mills) jest przejawem realnego kryzysu i mo\u017ce prowadzi\u0107 do powa\u017cnych konsekwencji zwi\u0105zanych z podwa\u017ceniem zaufania do wynik\u00f3w bada\u0144 naukowych, rzetelno\u015bci aktywno\u015bci akademickiej i trafno\u015bci decyzji dotycz\u0105cych finansowania nauki. Dlatego przedstawiamy pierwsze rekomendacje i deklarujemy wsp\u00f3\u0142prac\u0119 ze wszystkimi instytucjami, kt\u00f3re podejmuj\u0105 i b\u0119d\u0105 podejmowa\u0107 dzia\u0142ania na rzecz eliminowania nierzetelnych praktyk publikacyjnych w Polsce i na \u015bwiecie.\n\nRekomendujemy, aby odpowiednie uczelniane instytucje (np. specjalne komisje, pe\u0142nomocnicy lub rzecznicy akademiccy) dokona\u0142y niezw\u0142ocznie przegl\u0105du aktywno\u015bci publikacyjnej w uczelniach co najmniej od roku 2022, a w przypadku podejrze\u0144 dotycz\u0105cych nieetycznych zachowa\u0144 publikacyjnych, formu\u0142owa\u0142y wnioski o wszcz\u0119cie post\u0119powa\u0144 wyja\u015bniaj\u0105cych.\n\nPublikacje z tzw. paper mills i czasopism drapie\u017cnych nie powinny by\u0107 brane pod uwag\u0119 w ewaluacji dzia\u0142alno\u015bci naukowej i artystycznej oraz stanowi\u0107 osi\u0105gni\u0119\u0107 uwzgl\u0119dnianych w post\u0119powaniach awansowych nauczycieli akademickich.\n\nZalecamy, aby w ka\u017cdej uczelni zosta\u0142a przyj\u0119ta Uczelniana polityka publikacyjna oraz aby dokument ten by\u0142 upubliczniony na w\u0142a\u015bciwej stronie BIP. Uczelniana polityka publikacyjna powinna dotyczy\u0107 wszystkich os\u00f3b prowadz\u0105cych aktywno\u015b\u0107 publikacyjn\u0105 w uczelni, obowi\u0105zywa\u0107 najp\u00f3\u017aniej od roku akademickiego 2025/2026 i by\u0107 zgodna z zapisami \nKodeksu Etyki Pracownika Naukowego\n oraz \nKodeksu Dobre praktyki w szko\u0142ach wy\u017cszych\n.\n\nRekomendujemy, aby uczelnie dokonywa\u0142y monitoringu przestrzegania zasad i procedur opisanych w Uczelnianej polityce publikacyjnej, a wyniki odpowiednich audyt\u00f3w upublicznia\u0142y co najmniej raz na cztery lata.\n\nPodj\u0119cie dzia\u0142a\u0144 naprawczych wymaga dialogu i wsp\u00f3\u0142pracy \u015brodowiska akademickiego w celu wyeliminowania nieetycznych zachowa\u0144 publikacyjnych. Dlatego KRASP zach\u0119ca uczelnie do otwartej dyskusji i deklaruje zorganizowanie otwartej debaty po\u015bwi\u0119conej rzetelnym i nierzetelnym praktykom publikacyjnym. Zach\u0119camy uczelnie do organizowania w swoich \u015brodowiskach podobnych debat czy webinar\u00f3w.\n\nWyra\u017camy gotowo\u015b\u0107 do wsp\u00f3\u0142pracy z Ministerstwem Nauki i Szkolnictwa Wy\u017cszego, a tak\u017ce z instytucjami finansuj\u0105cymi badania w celu zdiagnozowania i wyeliminowania systemowych mechanizm\u00f3w sprzyjaj\u0105cych podejmowaniu nieetycznych zachowa\u0144 publikacyjnych. Dostrzegamy, \u017ce obecny system ewaluacji dzia\u0142alno\u015bci naukowej oraz model kariery akademickiej, oparte na gromadzeniu i sprawozdawaniu punktacji za dorobek naukowy i artystyczny, sprzyjaj\u0105 nadu\u017cyciom, chocia\u017c nigdy nie wykluczaj\u0105 indywidualnej odpowiedzialno\u015bci badaczy. Zar\u00f3wno system ewaluacji jako\u015bci bada\u0144 w jednostkach naukowych, jak i \u015bcie\u017cka awans\u00f3w akademickich wymagaj\u0105 g\u0142\u0119bokiej analizy i nowych rozwi\u0105za\u0144 (w tym jako\u015bciowych), kt\u00f3re zapewni\u0105 przejrzysto\u015b\u0107 oceny i uwzgl\u0119dni\u0105 ochron\u0119 przed nieetycznymi praktykami, prowadzonymi tak\u017ce z wykorzystaniem nowych technologii (np. AI).\n\nprof. dr hab. Bogumi\u0142a Kaniewska\n Przewodnicz\u0105ca KRASP\n\nPowr\u00f3t", "metadata": {"url": "https://agh.edu.pl/aktualnosci/detail/rekomendacje-krasp-dotyczace-eliminowania-nierzetelnych-praktyk-publikacyjnych", "title": "Rekomendacje KRASP dot. eliminowania nierzetelnych praktyk publikacyjnych-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "c3d0362e2425f54eb786234b124b6e6b", "word_count": 451, "headings": [{"level": 1, "text": "Rekomendacje KRASP dot. eliminowania nierzetelnych praktyk publikacyjnych"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}