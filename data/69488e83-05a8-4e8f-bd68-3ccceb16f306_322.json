{"content": "# \u201eKolejka na Kasprowy i kontrowersje\u201d \u2013 felieton-- Serwis Akademii G\u00f3rniczo-Hutniczej \n\nURL: https://www.agh.edu.pl/aktualnosci/detail/kolejka-na-kasprowy-i-kontrowersje-felieton\nCrawled: 2025-03-19 21:14:22\n\n\u201eKolejka na Kasprowy i kontrowersje\u201d \u2013 felieton \n\n 15/03/2025 \n\nRobi\u0119 kolejny \u201eprzerywnik\u201d w serii felieton\u00f3w inspirowanych medalami w mojej szufladzie (opisuj\u0119 ludzi, kt\u00f3rzy s\u0105 uwiecznieni na tych medalach), poniewa\u017c mimo wysokich temperatur w wi\u0119kszo\u015bci polskich miast \u2013 mn\u00f3stwo ludzi wyje\u017cd\u017ca teraz na narty. Obecnie ca\u0142y \u015bwiat stoi otworem i narciarze ch\u0119tnie korzystaj\u0105 z mo\u017cliwo\u015bci uprawiania ulubionych sport\u00f3w za granic\u0105, g\u0142\u00f3wnie w Alpach i Dolomitach. Liczne s\u0105 dost\u0119pne dzi\u015b oferty w Szwajcarii, Austrii, Francji, a tak\u017ce we W\u0142oszech. Tak\u017ce u naszych po\u0142udniowych s\u0105siad\u00f3w, na S\u0142owacji i w Czechach, jest wiele atrakcyjnych propozycji.\n\nDzi\u015b to wszystko jest dost\u0119pne, chocia\u017c nietanie. Ale wielu narciarzy lubi Zakopane, a zw\u0142aszcza Kasprowy Wierch. Opowiem wi\u0119c o wybudowaniu i udost\u0119pnieniu kolejki linowej z Ku\u017anic na ten szczyt.\n\nBy\u0142 to w latach 30. XX wieku pierwszy tego typu projekt w Polsce i podobno 60. na \u015bwiecie\n\nPomys\u0142 zbudowania kolejki linowej rzuci\u0142 w marcu 1934 roku Aleksander Bobkowski. Mia\u0142 on \u2013 jak to si\u0119 dzisiaj m\u00f3wi \u2013 \u201esi\u0142\u0119 przebicia\u201d, bo by\u0142 prezesem Polskiego Zwi\u0105zku Narciarskiego i wiceministrem komunikacji.\n\nProjekt od razu wywo\u0142a\u0142 kontrowersje. Protestowali cz\u0142onkowie Pa\u0144stwowej Rady Ochrony Przyrody, a tak\u017ce 94 r\u00f3\u017cne inne instytucje naukowe i turystyczne. Nic to nie da\u0142o, bo zwolennicy kolejki byli silniejsi. 24.07.1935 r. powo\u0142ano sp\u00f3\u0142k\u0119 Towarzystwo Budowy i Eksploatacji Kolei Linowej Zakopane (Ku\u017anice) \u2013 Kasprowy Wierch, kt\u00f3ra zatrudnia\u0142a oko\u0142o 1000 pracownik\u00f3w. Prace w terenie ruszy\u0142y 01.08.1935 roku\n\nPrzyj\u0119to za\u0142o\u017cenie, \u017ce tras\u0119 pokonywa\u0107 si\u0119 b\u0119dzie w dw\u00f3ch odcinkach. Pierwszy od Ku\u017anic do My\u015blenickich Turni, a drugi od My\u015blenickich Turni na szczyt Kasprowego Wierchu. D\u0142ugo\u015b\u0107 ca\u0142ej trasy wynosi\u0142a ponad 4 km, a r\u00f3\u017cnica poziom\u00f3w pocz\u0105tku i ko\u0144ca trasy wynosi\u0142a 936 m. Prace budowlane prowadzono bardzo intensywnie, na 3 zmiany, po 16 godzin dziennie. Do My\u015blenickich Turni materia\u0142y budowlane dowo\u017cono samochodami po specjalnie zbudowanej drodze. Dalej, do Hali G\u0105sienicowej wywozi\u0142y go furmanki zaprz\u0119\u017cone w huculskie koniki. Ale potem nie by\u0142o innego sposobu, tylko budulec wynoszono na g\u00f3r\u0119 na plecach robotnik\u00f3w.\n\nBudowa by\u0142a traktowana priorytetowo, bo by\u0142a dla polskiego rz\u0105du spraw\u0105 presti\u017cow\u0105, wi\u0119c nie szcz\u0119dzono si\u0142 i \u015brodk\u00f3w. Pierwszy odcinek uko\u0144czono 26.02.1936 r., a drugi 29.02.1936 r. Pierwsi pasa\u017cerowie wjechali na szczyt 15.03.1936 r.\n\nBudowa trwa\u0142a dok\u0142adnie 227 dni i kosztowa\u0142a 3,5 mln \u00f3wczesnych z\u0142otych, ale budzi\u0142a takie zainteresowanie i sprzedawano tyle bilet\u00f3w, \u017ce koszt budowy zwr\u00f3ci\u0142 si\u0119 jeszcze przed 1939 rokiem\n\nZadbano o stron\u0119 estetyczn\u0105 stacji \u2013 dolnej w Ku\u017anicach, \u015brodkowej na My\u015blenickich Turniach oraz ko\u0144cowej na szczycie Kasprowego Wierchu. Wszystkie te stacje projektowa\u0142o ma\u0142\u017ce\u0144stwo architekt\u00f3w: Anna i Aleksander Kodelscy. Oni tak\u017ce zaprojektowali budynek Obserwatorium Meteorologicznego, kt\u00f3ry stan\u0105\u0142 na szczycie Kasprowego Wierchu na wysoko\u015bci 1987 m n.p.m. Budow\u0119 tego Obserwatorium uko\u0144czono w 1937 roku, a oddano go do u\u017cytku 22.02.1938 r. Ze wzgl\u0119du na swoje unikatowe po\u0142o\u017cenie Obserwatorium to rejestruje zjawiska meteorologiczne o niespotykanej gdzie indziej skali. To tu w dniu 6.5.1968 zanotowano wiatr o szybko\u015bci 288 km/h, a w dniu 31.03.1938 zmierzono pokryw\u0119 \u015bnie\u017cn\u0105 o grubo\u015bci 388 cm.\n\nPo 70 latach eksploatacji w dniu 6.5.2007 r. kolej linow\u0105 na Kasprowy wy\u0142\u0105czono i poddano gruntownemu remontowi. Dokonano szeregu modernizacji, w szczeg\u00f3lno\u015bci zwi\u0119kszono pr\u0119dko\u015b\u0107 i pojemno\u015b\u0107 wagon\u00f3w. Zmodernizowan\u0105 kolej uruchomiono 18.01.2008 r.\n\nOczywi\u015bcie zwi\u0119kszenie mo\u017cliwo\u015bci przewo\u017cenia pasa\u017cer\u00f3w na szczyt Kasprowego Wierchu znowu spotka\u0142o si\u0119 z protestami ekolog\u00f3w. Ale chwilowo kolej istnieje i warto z niej skorzysta\u0107!\n\nSkr\u00f3cona wersja powy\u017cszego felietonu autorstwa prof. Ryszarda Tadeusiewicza zosta\u0142a opublikowana w \u201eDzienniku Polskim\u201d oraz \u201eGazecie Krakowskiej\u201d 14\n\u00a0marca 2025 r.\n\nWykaz wszystkich publikacji popularnonaukowych prof. Tadeusiewicza wraz z odno\u015bnikami do ich pe\u0142nych wersji\n\nPowr\u00f3t", "metadata": {"url": "https://www.agh.edu.pl/aktualnosci/detail/kolejka-na-kasprowy-i-kontrowersje-felieton", "title": "\u201eKolejka na Kasprowy i kontrowersje\u201d \u2013 felieton-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "c59e664f6290c58be5def6bb072fef02", "word_count": 562, "headings": [{"level": 1, "text": "\u201eKolejka na Kasprowy i kontrowersje\u201d \u2013 felieton"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}