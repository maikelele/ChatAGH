{"content": "# Prof. Tadeusz S\u0142omka Ma\u0142opolaninem 2020 roku-- Serwis Akademii G\u00f3rniczo-Hutniczej \n\nURL: https://www.agh.edu.pl/osiagniecia/info/article/prof-tadeusz-slomka-malopolaninem-2020-roku/\nCrawled: 2025-03-19 21:59:26\n\nProf. Tadeusz S\u0142omka Ma\u0142opolaninem 2020 roku \n\n 28/01/2021 \n\nStowarzyszenie Gmin i Powiat\u00f3w Ma\u0142opolski przyzna\u0142o tytu\u0142u Ma\u0142opolanina 2020 roku. Tym wyr\u00f3\u017cnieniem zosta\u0142 uhonorowany prof. dr hab. in\u017c. Tadeusz S\u0142omka, Rektor AGH w latach 2012\u20132020. Drugim laureatem tytu\u0142u zosta\u0142 prof. dr hab. med. Wojciech Nowak, by\u0142y rektor Uniwersytetu Jagiello\u0144skiego.\n\nProf. Tadeusz S\u0142omka zosta\u0142 wyr\u00f3\u017cniony \u201ew uznaniu za dzia\u0142ania dla dalszego rozwoju 100-letniej Akademii G\u00f3rniczo-Hutniczej \u2013 najwi\u0119kszej polskiej uczelni technicznej o mi\u0119dzynarodowej renomie oraz rozw\u00f3j i promocj\u0119 polskiej nauki i kultury w Europie i \u015bwiecie\u201d.\n\nProfesor przez 12 lat kierowa\u0142 Katedr\u0105 Geologii Og\u00f3lnej, Ochrony \u015arodowiska i Geoturystyki, by\u0142 prodziekanem i dziekanem Wydzia\u0142u Geologii, Geofizyki i Ochrony \u015arodowiska, prorektorem Akademii G\u00f3rniczo-Hutniczej. Funkcj\u0119 Rektora AGH pe\u0142ni\u0142 przez dwie kadencje: 2012\u20132016 oraz 2016\u20132020. W latach 2016\u20132020 by\u0142 Przewodnicz\u0105cym Konferencji Rektor\u00f3w Polskich Uczelni Technicznych.\n\nProf. Tadeusz S\u0142omka jest autorem i wsp\u00f3\u0142autorem ponad 240 publikacji naukowych po\u015bwi\u0119conych problematyce geologii z\u0142o\u017cowej, modelowaniu matematycznemu z\u0142\u00f3\u017c kopalin u\u017cytecznych i sedymentologii g\u0142\u0119bokomorskich osad\u00f3w klastycznych. Ponadto jest wsp\u00f3\u0142autorem 6 skrypt\u00f3w i ksi\u0105\u017cek oraz redaktorem 9 ksi\u0105\u017cek. Wielokrotnie prezentowa\u0142 wyniki swoich bada\u0144 na krajowych i mi\u0119dzynarodowych konferencjach naukowych m.in. w Austrii, Czechach, S\u0142owacji, W\u0142oszech, Hiszpanii, Wielkiej Brytanii, Irlandii, Grecji, Meksyku, USA, Australii.\n\nJest doktorem \nhonoris causa\n Shibaura Institute of Technology, Politechniki Lwowskiej, Przykarpackiego Uniwersytetu Narodowego w Iwanofrankowsku, Wschodnioeuropejskiego Narodowego Uniwersytetu w \u0141ucku oraz Narodowego Uniwersytetu Technicznego w Dnipro. Jest tak\u017ce Profesorem Honorowym Politechniki Wroc\u0142awskiej, Narodowego Technicznego Uniwersytetu Nafty i Gazu w Iwano-Frankowsku, Mi\u0119dzynarodowego Uniwersytetu Humanitarno-Technicznego w Szymkencie oraz Narodowej Akademii Nauk Republiki Kazachstanu.\n\nW trakcie swojej kariery naukowej i organizacyjnej by\u0142 r\u00f3wnie\u017c przewodnicz\u0105cym Konwentu Dziekan\u00f3w Wydzia\u0142\u00f3w Nauk o Ziemi, doradc\u0105 Wiceministra \u015arodowiska, tw\u00f3rc\u0105 i prezydentem International Association for Geotourism, cz\u0142onkiem International Association for Sedimentologists i International Association for Mathematical Geology, Komitetu Nauk Geologicznych Polskiej Akademii Nauk, cz\u0142onkiem wielu rad naukowych polskich i mi\u0119dzynarodowych instytucji.\n\nPomys\u0142odawca i redaktor naczelny czasopisma \u201eGeotourism\". Sekretarz i przewodnicz\u0105cy wielu cyklicznych, mi\u0119dzynarodowych konferencji naukowych: Zastosowa\u0144 Metod Matematycznych i Informatyki w Geologii, Geotour. Kierowa\u0142 ponad 20 grantami i pracami zleconymi z przemys\u0142u. Prowadzi\u0142 (i nadal prowadzi) wyk\u0142ady, seminaria i zaj\u0119cia terenowe z geologii og\u00f3lnej, geologii matematycznej, kartografii geologicznej, sedymentologii, geoturystyki.\n\nProfesor ma wiele zainteresowa\u0144: kolekcjonuje maski z r\u00f3\u017cnych stron \u015bwiata, okazy geologiczne, k\u0142\u00f3dki, monety, zegary. Jest bibliofilem (biblioteka liczy ponad 8 tys. pozycji). Jego pasj\u0105 s\u0105 podr\u00f3\u017ce i zwiedzanie \u2013 szczeg\u00f3lnie obiekt\u00f3w przyrody nieo\u017cywionej.\n\n***\n\nTytu\u0142 Ma\u0142opolanina Roku przyznawany jest od 1995 r. przez Stowarzyszenie Gmin i Powiat\u00f3w Ma\u0142opolski wybitnym osobom wywodz\u0105cym si\u0119 lub zwi\u0105zanym z Ma\u0142opolsk\u0105, kt\u00f3re swoj\u0105 dzia\u0142alno\u015bci\u0105 przyczyni\u0142y si\u0119 do rozwoju regionu i kraju. Do tej pory tytu\u0142y przyznano ponad 50 osobom.\n\nProf. Tadeusz S\u0142omka jest kolejnym wyr\u00f3\u017cnionym tytu\u0142em Ma\u0142opolanina Roku by\u0142ym rektorem AGH. W\u015br\u00f3d laureat\u00f3w znale\u017ali si\u0119 ju\u017c: w 2009 r. \u2013 prof. Antoni Tajdu\u015b (Rektor AGH w latach 2005\u20132012) oraz w 2011 r. \u2013 prof. Ryszard Tadeusiewicz (Rektor AGH w latach 1998\u20132005). Ponadto w 2019 r. tytu\u0142 zosta\u0142 przyznany prof. Andrzejowi Go\u0142asiowi, Prorektorowi ds. Og\u00f3lnych AGH w latach 1996\u20131999.\n\nPowr\u00f3t\n\n Powi\u0105zane pliki\n\n Malopolanin_Roku_2020_prof._Tadeusz_Slomka.jpg \n 156 KB", "metadata": {"url": "https://www.agh.edu.pl/osiagniecia/info/article/prof-tadeusz-slomka-malopolaninem-2020-roku/", "title": "Prof. Tadeusz S\u0142omka Ma\u0142opolaninem 2020 roku-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "a0e8acd10051a6c2457225046386b065", "word_count": 478, "headings": [{"level": 1, "text": "Aktualno\u015bci"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}