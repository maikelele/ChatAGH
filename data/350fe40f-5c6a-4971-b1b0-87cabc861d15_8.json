{"content": "# Kierunek Cyberbezpiecze\u0144stwo AGH | Wydzia\u0142 Informatyki, Elektroniki i Telekomunikacji AGH\n\nURL: https://iet.agh.edu.pl/kierunek-cyberbezpieczenstwo-agh/\nCrawled: 2025-03-19 21:30:38\n\nKierunek studi\u00f3w: Cyberbezpiecze\u0144stwo\n\nKandydaci\n\nCyberbezpiecze\u0144stwo\n\nElektronika\n\nElektronika i telekomunikacja\n\nElectronics and Telecommunications\n\nNowoczesne technologie w kryminalistyce\n\nTeleinformatyka\n\nStudia niestacjonarne\n\nStudia podyplomowe\n\nStudia I stopnia  - in\u017cynierskie\n\nStudia II stopnia  - magisterskie\n\nStudia I stopnia  - in\u017cynierskie\n\n\u201eStudiuj\u0119 Cyberbezpiecze\u0144stwo\u201d\n \u2013 \nOBEJRZYJ WIDEO\nOpis kierunku:\nKierunek Cyberbezpiecze\u0144stwo jest przyk\u0142adem interdyscyplinarnego podej\u015bcia do nowoczesnego kszta\u0142cenia. Nauki \u015bcis\u0142e uzupe\u0142niaj\u0105 si\u0119 o elementy nauk spo\u0142ecznych. Takie po\u0142\u0105czenie pozwala absolwentom zmierzy\u0107 si\u0119 z wielowymiarowymi i z\u0142o\u017conymi problemami cyberbezpiecze\u0144stwa.\nCo absolwent wie ?\n\nAbsolwent posiada wiedz\u0119 z zakresu rozwijania i stosowania narz\u0119dzi oraz technologii zwi\u0105zanych z bezpiecze\u0144stwem i audytowaniem sieci teleinformatycznych w celu zabezpieczania dzia\u0142alno\u015bci podmiot\u00f3w gospodarczych i instytucji publicznych; obs\u0142ugi i dzia\u0142ania aplikacji i us\u0142ug elektronicznych w Internecie, sieciach lokalnych i rozleg\u0142ych; obs\u0142ugi i dzia\u0142ania rozwi\u0105za\u0144 zabezpieczaj\u0105cych sieci teleinformatyczne; projektowania inteligentnych system\u00f3w zabezpieczaj\u0105cych; zasad dzia\u0142ania podstawowych narz\u0119dzi kryptograficznych; bezpiecznego wirtualizowania funkcji sieciowych; zarz\u0105dzania systemami operacyjnymi, by by\u0142y odporne na ataki; wdra\u017cania kompleksowego systemu zarz\u0105dzania bezpiecze\u0144stwem informacji; regulacji prawnych zwi\u0105zanych z cyberbezpiecze\u0144stwem i zapewnieniem ochrony danych osobowych; funkcjonowania krajowego systemu cyberbezpiecze\u0144stwa, uregulowa\u0144 mi\u0119dzynarodowych.\nCo absolwent potrafi ?\nAbsolwent potrafi wykorzystywa\u0107 nowoczesne narz\u0119dzia teleinformatyczne (biblioteki programistyczne, sprz\u0119t sieciowy, protoko\u0142y komunikacyjne) w projektowaniu i integracji system\u00f3w bezpiecze\u0144stwa dla ma\u0142ych i du\u017cych podmiot\u00f3w gospodarczych, podmiot\u00f3w publicznych; analizowa\u0107 systemy teleinformatyczne pod k\u0105tem podatno\u015bci na ataki; zabezpiecza\u0107 systemy teleinformatyczne przez atakami; dobiera\u0107 rozwi\u0105zania zabezpieczaj\u0105ce w zale\u017cno\u015bci od charakteru us\u0142ug i sieci (np. obs\u0142uga infrastruktur krytycznych, sieci przemys\u0142owych, sieci korporacyjnych); wdra\u017ca\u0107 system zarz\u0105dzania bezpiecze\u0144stwem informacji (w tym szczeg\u00f3lnie dokonywa\u0107 szacowania ryzyka); dostosowa\u0107 dzia\u0142ania zwi\u0105zane z cyberbezpiecze\u0144stwem do istniej\u0105cych wymaga\u0144 prawnych, w tym zwi\u0105zanych z ochron\u0105 danych osobowych; rozumie role i obowi\u0105zki kluczowych podmiot\u00f3w zwi\u0105zanych z systemem cyberbezpiecze\u0144stwa.\nPraca po studiach i awans\nAbsolwenci kierunku Cyberbezpiecze\u0144stwo maj\u0105 szerokie mo\u017cliwo\u015b\u0107 zatrudnienia m.in. jako: integratorzy technologii; administratorzy sieci komputerowych; specjali\u015bci ds. bezpiecze\u0144stwa; audytorzy; analitycy i konsultanci ds. cyberbezpiecze\u0144stwa; pracownicy instytucji publicznych odpowiedzialnych za cyberbezpiecze\u0144stwo.\n\u201ez Przymru\u017ceniem oka\u201d\nM\u00f3wi\u0105 Ci co\u015b nazwiska takie jak Snowden, Mitnick czy Assange? Tematyka blockchain, test\u00f3w penetracyjnych, szyfrowania, funkcjonowania CERT-\u00f3w nie jest Ci obca przynajmniej ze s\u0142yszenia? A mo\u017ce jeste\u015b amatorem-administratorem i tematyka bezpiecze\u0144stwa jest czym\u015b, bez czego nie wyobra\u017casz sobie pracy czy hobby? Je\u015bli tak, to zapraszamy do nas na studia na kierunku Cyberbezpiecze\u0144stwo.\nUwa\u017caj jednak \u2013 zar\u00f3wno o Mitnicku, Snowdenie, jak i Assange by\u0142o bardzo g\u0142o\u015bno \u2013 wszyscy jednak znale\u017ali swoje miejsce po drugiej stronie kratek (albo takowe na nich ci\u0105gle czeka), czego oczywi\u015bcie Tobie nie \u017cyczymy. Dlatego chcemy lepiej wykorzysta\u0107 Twoje zainteresowania i przygotowa\u0107 Ci\u0119 do dzia\u0142ania po \u201cjasnej stronie mocy\u201d.\nDzi\u0119ki naszym studiom otrzymasz gruntowne wykszta\u0142cenie techniczne w dziedzinie teleinformatyki ze szczeg\u00f3lnym naciskiem na aspekty bezpiecze\u0144stwa, zar\u00f3wno w sieciach przewodowych, jak i bezprzewodowych \u2013 najnowszych standardach 5G, a tak\u017ce komunikacji w IoT. Wszystko zostanie okraszone niezb\u0119dnymi informacjami z dziedziny nauk spo\u0142eczno-prawnych, a tak\u017ce wystarczaj\u0105c\u0105 doz\u0105 wiadomo\u015bci z dziedziny informatyki, aby\u015b m\u00f3g\u0142 biegle integrowa\u0107 technologie dla bezpiecze\u0144stwa swojego (i innych).\nNie jest tajemnic\u0105, \u017ce fachowcy zwi\u0105zani z Cyberbezpiecze\u0144stwem s\u0105 bardzo poszukiwani na rynku pracy, zar\u00f3wno w krakowskiej \u201cDolinie krzemowej\u201d jak i na ca\u0142ym \u015bwiecie \u2013 nie zdziw si\u0119 wi\u0119c, je\u015bli po za\u0142adowaniu CV na serwis taki jak LinkedIn odezw\u0105 si\u0119 do Ciebie potencjalni pracodawcy, do kt\u00f3rych na rozmow\u0119 rekrutacyjn\u0105 b\u0119dziesz musia\u0142 zaplanowa\u0107 wycieczk\u0119 na drugi koniec \u015bwiata. A mo\u017ce zbudujesz swoj\u0105 karier\u0119 w Polsce i b\u0119dziesz swoj\u0105 prac\u0105 przyczynia\u0142 si\u0119 do zapewniania bezpiecze\u0144stwa naszego kraju? Zar\u00f3wno sektor publiczny jak i prywatny czekaj\u0105 na Ciebie. I to jest w\u0142a\u015bnie najpi\u0119kniejsze \u2013 po uko\u0144czeniu naszych studi\u00f3w b\u0119dziesz m\u00f3g\u0142 robi\u0107 co tylko zechcesz i gdzie tylko zdecydujesz. Jedno jest pewne \u2013 b\u0119dziesz robi\u0142 rzeczy wa\u017cne i ciekawe.\nZachowaj wi\u0119c spok\u00f3j i aplikuj na nasze studia \u2013 cyberprzestrze\u0144 stoi przed Tob\u0105 otworem \ud83d\ude42\n\nStudia II stopnia  - magisterskie\n\nNOWO\u015a\u0106 \nREKRUTACJI 2024\n\n\u201eStudia magisterskie \u2013 dlaczego warto?\u201d \u2013\n\nOBEJRZYJ WIDEO\nOpis kierunku\nStudia magisterskie na kierunku Cyberbezpiecze\u0144stwo maj\u0105 na celu kszta\u0142cenie kompetentnych specjalist\u00f3w w zakresie szeroko poj\u0119tego bezpiecze\u0144stwa danych cyfrowych, zabezpieczania sieci komputerowych oraz ochrony u\u017cytkownik\u00f3w system\u00f3w informatycznych.\nW programie studi\u00f3w znajduj\u0105 si\u0119 przedmioty poruszaj\u0105ce r\u00f3\u017cne aspekty cyberbezpiecze\u0144stwa, przedstawiaj\u0105ce mo\u017cliwe zastosowania praktyczne, rozwijaj\u0105ce kompetencje techniczne oraz umiej\u0119tno\u015bci mi\u0119kkie, wspieraj\u0105ce przedsi\u0119biorczo\u015b\u0107 i organizacj\u0119 pracy zespo\u0142owej, a tak\u017ce prowadzenie prac badawczo-rozwojowych w celu tworzenia innowacji. Program studi\u00f3w uwzgl\u0119dnia prognozy rozwoju rynku IT oraz opinie ekspert\u00f3w z otoczenia gospodarczego.\n\nCo absolwent wie?\nAbsolwent posiada wiedz\u0119 z zakresu zabezpieczania urz\u0105dze\u0144 i sieci komputerowych, wp\u0142ywu stosowania mechanizm\u00f3w bezpiecze\u0144stwa na wydajno\u015b\u0107 i koszty systemu, analizy podatno\u015bci, wykrywania atak\u00f3w, obs\u0142ugi incydent\u00f3w oraz pozyskiwania i analizy danych z cyfrowych materia\u0142\u00f3w dowodowych. Zna kryptograficzne metody ochrony danych (w tym za pomoc\u0105 algorytm\u00f3w kryptografii postkwantowej) oraz techniki uczenia maszynowego i zastosowania sztucznej inteligencji w cyberbezpiecze\u0144stwie.\nWiemy \u017ce absolwent studi\u00f3w drugiego stopnia powinien mie\u0107 szerokie horyzonty i zr\u00f3\u017cnicowane kompetencje. Dlatego zakres wiedzy obejmuje tak\u017ce: kwestie etyki i prawa w cyberbezpiecze\u0144stwie, metody prowadzenia bada\u0144 czy znajomo\u015b\u0107 wsp\u00f3\u0142czesnych wyzwa\u0144 i kierunk\u00f3w rozwoju cyberbezpiecze\u0144stwa.\nCo absolwent potrafi?\nKierunek Cyberbezpiecze\u0144stwo wspomaga rozw\u00f3j indywidualnych zainteresowa\u0144 i kompetencji. Realizowane jest to m.in. poprzez szeroki zakres poruszanej tematyki dotycz\u0105cej cyberbezpiecze\u0144stwa, indywidualny wyb\u00f3r przedmiot\u00f3w obieralnych, wsparcie przedsi\u0119biorczo\u015bci czy rozw\u00f3j w\u0142asnych projekt\u00f3w.\nPrzede wszystkim absolwent kierunku potrafi realizowa\u0107 zadania bezpo\u015brednio zwi\u0105zane z zapewnieniem bezpiecze\u0144stwa danych i u\u017cytkownik\u00f3w system\u00f3w informatycznych, a tak\u017ce przeprowadzi\u0107 krytyczn\u0105 analiz\u0119 i ocen\u0119 rozwi\u0105za\u0144 z zakresu cyberbezpiecze\u0144stwa. Potrafi wykrywa\u0107 podatno\u015bci i ataki na zasoby chronionego systemu oraz projektowa\u0107 rozwi\u0105zania wykorzystuj\u0105ce techniki uczenia maszynowego w celu ochrony system\u00f3w i sieci komputerowych. Wa\u017cn\u0105 kompetencj\u0105 absolwent\u00f3w tego kierunku jest umiej\u0119tno\u015b\u0107 pracy zespo\u0142owej oraz kierowania z\u0142o\u017conymi projektami informatycznymi zwi\u0105zanymi z cyberbezpiecze\u0144stwem. Dodatkowo absolwenci potrafi\u0105 otworzy\u0107 w\u0142asn\u0105 firm\u0119 w bran\u017cy IT, a tak\u017ce planowa\u0107 i realizowa\u0107 prace o charakterze badawczo-rozwojowym.\nPraca po studiach i awans\nAbsolwenci kierunku Cyberbezpiecze\u0144stwo s\u0105 poszukiwanymi specjalistami na rynku pracy \u2013 zar\u00f3wno jako kompetentni in\u017cynierowie jak i specjali\u015bci na szczeblu kierowniczym, ch\u0119tnie zatrudniani w firmach maj\u0105cych \u015bwiadomo\u015b\u0107 wagi cyberbezpiecze\u0144stwa w dzia\u0142alno\u015bci gospodarczej czy instytucjach publicznych i organach odpowiedzialnych za bezpiecze\u0144stwo.\nAbsolwenci maj\u0105 tak\u017ce mo\u017cliwo\u015b\u0107 dalszego kontynuowania kszta\u0142cenia, np. poprzez specjalistyczne szkolenia czy studia trzeciego stopnia w Szkole Doktorskiej AGH. Ch\u0119tni mog\u0105 prowadzi\u0107 badania w zespo\u0142ach naukowych pod okiem do\u015bwiadczonych naukowc\u00f3w.\n\u201ez Przymru\u017ceniem oka\u201d\nDo\u0142\u0105cz do \u015bwiata niewidzialnych wojownik\u00f3w internetu! Na kierunku \u201eCyberbezpiecze\u0144stwo\u201d b\u0119dziesz trenowa\u0107 wirtualne sztuki walki, aby broni\u0107 \u015bwiat przed najbardziej wyrafinowanymi atakami cyfrowymi.\nPoznasz techniki wykrywania podatno\u015bci, analizy atak\u00f3w, a tak\u017ce umiej\u0119tno\u015b\u0107 dzia\u0142a\u0144 reaktywnych podczas incydent\u00f3w. Nauczymy ci\u0119, jak wyci\u0105ga\u0107 dowody z cyfrowych materia\u0142\u00f3w i jak u\u017cywa\u0107 magicznych algorytm\u00f3w kryptograficznych, kt\u00f3re nie tylko chroni\u0105 dane, ale tak\u017ce czyni\u0105 je niemo\u017cliwymi do z\u0142amania przez komputer kwantowy!\nStaniesz si\u0119 prawdziwym MacGyverem cyberprzestrzeni. Nauczysz si\u0119 analizowa\u0107 dane z cyfrowych materia\u0142\u00f3w dowodowych, tworzy\u0107 innowacyjne rozwi\u0105zania oparte na uczeniu maszynowym i sztucznej inteligencji. Oczywi\u015bcie, nie zapominamy o etyce i prawie w cyberprzestrzeni \u2013 b\u0119dziesz \u015bwiadom odpowiedzialno\u015bci, jak\u0105 niesie ze sob\u0105 bycie cyberbohaterem. Rozwiniesz r\u00f3wnie\u017c swoje umiej\u0119tno\u015bci mi\u0119kkie, bo przecie\u017c superbohaterowie musz\u0105 umie\u0107 wsp\u00f3\u0142pracowa\u0107!\nPo uko\u0144czeniu studi\u00f3w znajdziesz prac\u0119 jako szanowany in\u017cynier ds. bezpiecze\u0144stwa w firmach, kt\u00f3re zdaj\u0105 sobie spraw\u0119, \u017ce cyberbezpiecze\u0144stwo to priorytet. Je\u015bli masz ochot\u0119 na wi\u0119ksze wyzwania, mo\u017cesz kontynuowa\u0107 nauk\u0119 na studiach trzeciego stopnia lub do\u0142\u0105czy\u0107 do tajemniczego zespo\u0142u naukowc\u00f3w badaj\u0105cych najnowsze zagro\u017cenia w cyberprzestrzeni.\nWed\u0142ug jednego z najs\u0142awniejszych haker\u00f3w wszechczas\u00f3w \u201eNajs\u0142abszym elementem zabezpieczenia system\u00f3w komputerowych, kt\u00f3re kosztuj\u0105 miliony dolar\u00f3w jest \ncz\u0142owiek\n\u201d. Czy jeste\u015b gotowy, by sta\u0107 si\u0119 obro\u0144c\u0105 \u015bwiata cyfrowego? Do\u0142\u0105cz do nas na kierunku \u201eCyberbezpiecze\u0144stwo\u201d!\u00a0\n\nRekrutacja\n\nProgram zaj\u0119\u0107 - Sylabus AGH", "metadata": {"url": "https://iet.agh.edu.pl/kierunek-cyberbezpieczenstwo-agh/", "title": "Kierunek Cyberbezpiecze\u0144stwo AGH | Wydzia\u0142 Informatyki, Elektroniki i Telekomunikacji AGH", "depth": 3, "duplicate": false, "content_hash": "909c61715dad6d3bb42afb706e31f93e", "word_count": 1171, "headings": [{"level": 2, "text": "Kierunek studi\u00f3w: Cyberbezpiecze\u0144stwo"}, {"level": 2, "text": "\u201eStudiuj\u0119 Cyberbezpiecze\u0144stwo\u201d\u2013OBEJRZYJ WIDEOOpis kierunku:"}]}}