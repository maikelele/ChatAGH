{"content": "# Naukowcy z AGH laureatami nagr\u00f3d Ministra Edukacji i Nauki-- Serwis Akademii G\u00f3rniczo-Hutniczej \n\nURL: https://www.agh.edu.pl/info/article/naukowcy-z-agh-laureatami-nagrod-ministra-edukacji-i-nauki/\nCrawled: 2025-03-19 21:58:41\n\nNaukowcy z AGH laureatami nagr\u00f3d Ministra Edukacji i Nauki \n\n 21/02/2022 \n\n Poznali\u015bmy laureat\u00f3w nagr\u00f3d Ministra Edukacji i Nauki. W gronie wyr\u00f3\u017cnionych znale\u017ali si\u0119 naukowcy z AGH, kt\u00f3rych nagrodzono za znacz\u0105ce osi\u0105gni\u0119cia w zakresie dzia\u0142alno\u015bci naukowej, wdro\u017ceniowej oraz za ca\u0142okszta\u0142t dorobku. Nazwiska laureat\u00f3w zosta\u0142y og\u0142oszone 19 lutego 2022 r. podczas gali z okazji Dnia Nauki Polskiej. \n\nNagroda za ca\u0142okszta\u0142t dorobku naukowego\n\nprof. dr hab. in\u017c. Ryszard Tadeusiewicz\n \u2013 trzykrotny Rektor AGH (1998\u20132005), Prezes Krakowskiego Oddzia\u0142u Polskiej Akademii Nauk, od wielu kadencji wybierany do Centralnej Komisji ds. Stopni i Tytu\u0142u Naukowego, a w przesz\u0142o\u015bci cz\u0142onek z og\u00f3lnopolskiego wyboru KBN i Rady Nauki. Zasiada w gremiach wielu akademii krajowych i zagranicznych, m.in. Polskiej Akademii Nauk, Polskiej Akademii Umiej\u0119tno\u015bci, (organizator i wieloletni przewodnicz\u0105cy Komisji Nauk Technicznych PAU), Europejskiej Akademii Nauki, Sztuki i Literatury, Rosyjskiej Akademii Nauk Przyrodniczych, Akademii In\u017cynierskiej w Polsce i wielu innych. Nale\u017cy do mi\u0119dzynarodowych stowarzysze\u0144: IEEE, SPIE, ACM. Jest cz\u0142onkiem honorowym Polskiego Towarzystwa Informatycznego.\n\nStudiowa\u0142 na Wydziale Elektrycznym AGH, kt\u00f3ry z wyr\u00f3\u017cnieniem uko\u0144czy\u0142 w roku 1971. Studiowa\u0142 tak\u017ce na Wydziale Lekarskim Akademii Medycznej w Krakowie, na kt\u00f3rym potem przez pewien czas pracowa\u0142 jako profesor i kierownik Zak\u0142adu Biocybernetyki oraz Zak\u0142adu Biostatystyki i Informatyki Medycznej. Od 1971 r. zwi\u0105zany z Katedr\u0105 Automatyki AGH (kolejne stanowiska: kierownik Samodzielnej Pracowni Biocybernetyki 1974\u20131982, wicedyrektor Instytutu 1980\u20131988, kierownik Zak\u0142adu Biocybernetyki 1980\u20131992, kierownik katedry od 1997).\n\nProwadzi\u0142 wyk\u0142ady na wi\u0119kszo\u015bci krakowskich uczelni: od 30 lat nieprzerwanie wyk\u0142ada na AGH (gdzie dwukrotnie powierzono mu wyk\u0142ad inauguracyjny), od 25 lat prowadzi wyk\u0142ady i seminaria magisterskie w Akademii Ekonomicznej (obecnie UEK) gdzie tak\u017ce powierzono mu wyk\u0142ad inauguracyjny, przez ponad 10 lat wyk\u0142ada\u0142 na WSP (obecnie UP), przez 6 lat pracowa\u0142 na AWF, wielokrotnie prowadzi\u0142 r\u00f3\u017cne zaj\u0119cia na krakowskiej Akademii Medycznej (obecnie CM UJ); prowadzi\u0142 tak\u017ce wyk\u0142ady i prace magisterskie w Uniwersytecie Jagiello\u0144skim, przez dwa lata wyk\u0142ada\u0142 na Akademii Sztuk Pi\u0119knych (gdzie powierzono mu wyk\u0142ad inauguracyjny jako pierwszemu in\u017cynierowi w dziejach tej artystycznej uczelni), wielokrotnie by\u0142 tak\u017ce zapraszany z go\u015bcinnymi wyk\u0142adami i seminariami do Politechniki Krakowskiej. Ostatnio zosta\u0142 wybrany na cz\u0142onka The European Academy of Sciences and Arts. Uhonorowany tytu\u0142em doktora \nhonoris causa\n kilkunastu uczelni.\n\nNagroda za znacz\u0105ce osi\u0105gni\u0119cia w zakresie dzia\u0142alno\u015bci naukowej \n\nprof. dr hab. in\u017c. Piotr Faliszewski\n \u2013 w latach 1999\u20132004 studiowa\u0142 informatyk\u0119 na \nWydziale Informatyki, Elektroniki i Telekomunikacji\n. Nast\u0119pnie w latach 2004\u20132008 odby\u0142 studia doktoranckie na Wydziale Informatyki Uniwersytetu Rochester w USA. W 2006 r. uzyska\u0142 tytu\u0142 Master of Science na University of Rochester, w 2008 r. doktoryzowa\u0142 si\u0119 tam na podstawie pracy \nManipulation of Elections: Algorithms and Infeasibility Results\n.\n\nOd 2009 r. pracuje w Katedrze Informatyki Wydzia\u0142u Informatyki, Elektroniki i Telekomunikacji, gdzie w latach 2009\u20132015 by\u0142 adiunktem. W 2013 r. na podstawie dorobku naukowego oraz monografii \nNarz\u0119dzia algorytmiczne dla wybor\u00f3w\n na Wydziale Informatyki, Elektroniki i Telekomunikacji uzyska\u0142 stopie\u0144 doktora habilitowanego nauk technicznych w dyscyplinie informatyka. Od 2015 r. jest profesorem nadzwyczajnym, a w 2021 r. otrzyma\u0142 tytu\u0142 profesora. W roku akademickim 2015/2016 by\u0142 profesorem wizytuj\u0105cym na Universit\u00e9 Paris-Dauphine w Pary\u017cu we Francji. Ponadto przebywa\u0142 w Technische Universit\u00e4t Berlin (Niemcy) jako Mercator Fellow (2013\u20132014) i jako profesor wizytuj\u0105cy (2018\u20132020), a tak\u017ce w Rochester Institute of Technology, Rochester, USA (2005\u20132008).\n\nW 2019 r. zosta\u0142 cz\u0142onkiem Rady Doskona\u0142o\u015bci Naukowej I kadencji w dyscyplinie informatyka. Wypromowa\u0142 dw\u00f3ch doktor\u00f3w. Od 2017 r. wsp\u00f3\u0142redaguje czasopismo \u201eJournal of Artificial Intelligence Research\u201d. W 2018 r. otrzyma\u0142 nagrod\u0119 naukow\u0105 Friedricha Wilhelma Bessela od Fundacji Alexandra von Humboldta. Jest laureatem Nagrody Naukowej tygodnika \u201ePolityka\u201d za rok 2013 w zakresie nauk technicznych.\n\nJego badania koncentruj\u0105 si\u0119 na nast\u0119puj\u0105cych obszarach: komputerowy wyb\u00f3r spo\u0142eczny, agregacja preferencji, z\u0142o\u017cono\u015b\u0107 wybor\u00f3w, algorytmy i z\u0142o\u017cono\u015b\u0107. Szczeg\u00f3lnie interesuj\u0105 go pomys\u0142y, koncepcje i badania obejmuj\u0105ce i \u0142\u0105cz\u0105ce wszystkie te obszary oraz teoria z\u0142o\u017cono\u015bci strukturalnej. W 2020 r. zosta\u0142 laureatem presti\u017cowego ERC Consolidator Grant przyznawanego przez Europejsk\u0105 Rad\u0119 ds. Bada\u0144 Naukowych i pracuje nad obliczeniow\u0105 teori\u0105 wyboru spo\u0142ecznego. Wyniki projektu znajd\u0105 zastosowanie w wielu dziedzinach \u017cycia zwi\u0105zanych z konieczno\u015bci\u0105 dokonywania wyboru \u2013 pocz\u0105wszy od wybor\u00f3w w ma\u0142ych spo\u0142eczno\u015bciach lokalnych poprzez biznes po rozgrywki sportowe.\n\nNagroda za znacz\u0105ce osi\u0105gni\u0119cia w zakresie dzia\u0142alno\u015bci wdro\u017ceniowej\n\ndr in\u017c. Jacek Dajda \n\u2013 Absolwent Wydzia\u0142u Elektrotechniki, Automatyki, Informatyki i Elektroniki (1999\u20132004), adiunkt w \nInstytucie Informatyki\n na \nWydziale Informatyki, Elektroniki i Telekomunikacji\n. Pracuje r\u00f3wnie\u017c w \nCentrum Rozwi\u0105za\u0144 Informatycznych AGH\n na stanowisku kierownika Sekcji Projektowania Us\u0142ug oraz w Centrum Technologii Bezpiecze\u0144stwa na stanowisku specjalisty ds. bada\u0144. Specjalizuje si\u0119 w szeroko poj\u0119tej in\u017cynierii oprogramowania, a w szczeg\u00f3lno\u015bci zagadnieniach analizy i wizualizacji danych oraz opracowywaniu modeli i technik umo\u017cliwiaj\u0105cych efektywn\u0105 integracj\u0119 informacji pochodz\u0105cych z heterogenicznych \u017ar\u00f3de\u0142 danych.\n\nOd 2006 r. jest zaanga\u017cowany \u2013 jako wykonawca i kierownik zespo\u0142\u00f3w \u2013 w realizacj\u0119 projekt\u00f3w badawczo-rozwojowych zwi\u0105zanych z budow\u0105 rozwi\u0105za\u0144 informatycznych, w wi\u0119kszo\u015bci finansowanych przez Narodowe Centrum Bada\u0144 i Rozwoju w ramach programu bada\u0144 naukowych na rzecz obronno\u015bci i bezpiecze\u0144stwa pa\u0144stwa. Wymiernym wynikiem realizowanych projekt\u00f3w jest ponad 140 podpisanych um\u00f3w licencyjnych na zrealizowane narz\u0119dzia informatyczne i dziesi\u0105tki przeprowadzonych szkole\u0144, a potwierdzeniem ich skuteczno\u015bci s\u0105 otrzymane nagrody na bran\u017cowych targach EUROPOLTECH. Odznaczony Br\u0105zow\u0105 Odznak\u0105 \u201eZas\u0142u\u017cony dla S\u0142u\u017cby Celnej\u201d za swoj\u0105 dzia\u0142alno\u015b\u0107 wdro\u017ceniow\u0105. Wsp\u00f3\u0142za\u0142o\u017cyciel \nLaboratorium Informatyki \u015aledczej\n w Instytucie Informatyki, kt\u00f3rego celem jest realizacja i utrzymanie specjalistycznego oprogramowania analitycznego.\n\nObecnie jest kierownikiem projektu NCBR pt.\n Przetwarzanie i analiza danych masowych w odniesieniu do przest\u0119pstw gospodarczych\n, w ramach kt\u00f3rego realizowane s\u0105 narz\u0119dzia informatyczne wspieraj\u0105ce funkcjonariuszy s\u0142u\u017cb bezpiecze\u0144stwa publicznego. Celem projektu jest opracowanie ekosystemu rozwi\u0105za\u0144 z\u0142o\u017conego zar\u00f3wno z istniej\u0105cych narz\u0119dzi uzupe\u0142nionych o nowe modu\u0142y i funkcje, jak i kompletnie nowych specjalizowanych rozwi\u0105za\u0144 opracowanych w ramach projektu. Mimo wci\u0105\u017c trwaj\u0105cych prac, gestorowi \u2013 Komendzie G\u0142\u00f3wnej Policji \u2013 przekazano ju\u017c do u\u017cytkowania gotowe rozwi\u0105zania i przeprowadzono szereg szkole\u0144 dla funkcjonariuszy z ca\u0142ej Polski. Obecnie trwa wdra\u017canie wypracowanych rozwi\u0105za\u0144 r\u00f3wnie\u017c w innych instytucjach odpowiedzialnych za bezpiecze\u0144stwo pa\u0144stwa.\n\n***\n\nW tym roku Minister Edukacji i Nauki podj\u0105\u0142 decyzj\u0119 o przyznaniu \u0142\u0105cznie 103 nagr\u00f3d w nast\u0119puj\u0105cych kategoriach:\n\nca\u0142okszta\u0142t dorobku naukowego (22 nagrody indywidualne),\n\nznacz\u0105ce osi\u0105gni\u0119cia w zakresie dzia\u0142alno\u015bci naukowej (40 nagr\u00f3d indywidualnych i zespo\u0142owych),\n\nznacz\u0105ce osi\u0105gni\u0119cia w zakresie dzia\u0142alno\u015bci dydaktycznej (15 nagr\u00f3d indywidualnych i zespo\u0142owych),\n\nznacz\u0105ce osi\u0105gni\u0119cia w zakresie dzia\u0142alno\u015bci wdro\u017ceniowej (13 nagr\u00f3d indywidualnych i zespo\u0142owych),\n\nznacz\u0105ce osi\u0105gni\u0119cia w zakresie dzia\u0142alno\u015bci organizacyjnej (13 nagr\u00f3d).\n\nPowr\u00f3t", "metadata": {"url": "https://www.agh.edu.pl/info/article/naukowcy-z-agh-laureatami-nagrod-ministra-edukacji-i-nauki/", "title": "Naukowcy z AGH laureatami nagr\u00f3d Ministra Edukacji i Nauki-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "76d0163f32debf5d8c9621e44594cccf", "word_count": 989, "headings": [{"level": 1, "text": "Aktualno\u015bci"}, {"level": 3, "text": "Nagroda za ca\u0142okszta\u0142t dorobku naukowego"}, {"level": 3, "text": "Nagroda za znacz\u0105ce osi\u0105gni\u0119cia w zakresie dzia\u0142alno\u015bci naukowej"}, {"level": 3, "text": "Nagroda za znacz\u0105ce osi\u0105gni\u0119cia w zakresie dzia\u0142alno\u015bci wdro\u017ceniowej"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}