{"content": "# Wies\u0142aw Ochman \u2013 Historia AGH\n\nURL: https://historia.agh.edu.pl/mediawiki/index.php?title=Wies%C5%82aw_Ochman&oldid=75842\nCrawled: 2025-03-19 22:06:07\n\nWies\u0142aw Ochman\n\nZ Historia AGH\n\nWersja z dnia 19:08, 14 lut 2023 autorstwa \nHieronimSienski\n\n(\ndyskusja\n | \nedycje\n)\n(\nr\u00f3\u017cn.\n) \n\u2190 poprzednia wersja\n | przejd\u017a do aktualnej wersji (r\u00f3\u017cn.) | nast\u0119pna wersja \u2192 (r\u00f3\u017cn.)\n\nWies\u0142aw Ochman\n\nNazwisko\n\nOchman\n\nImi\u0119 / imiona\n\nWies\u0142aw\n\nTytu\u0142y / stanowiska\n\nMgr in\u017c.\n\nTytu\u0142y honorowe AGH\n\nDoktor Honoris Causa AGH\n\nData urodzenia\n\n6 lutego 1937\n\nMiejsce urodzenia\n\nWarszawa\n\nRok przyznania doktoratu h.c. AGH\n\n2008\n\nPow\u00f3d przyznania doktoratu h.c. AGH\n\nza wybitne osi\u0105gni\u0119cia w\u00a0dziedzinie sztuki oraz nieustanne promowanie nauk technicznych i\u00a0Akademii G\u00f3rniczo-Hutniczej\n\nOdznaczenia i nagrody\n\nKrzy\u017c Komandorski Orderu Odrodzenia Polski\n, \nKrzy\u017c Komandorski z Gwiazd\u0105 Orderu Odrodzenia Polski\n\nMgr in\u017c. \nWies\u0142aw Ochman\n (1937-)\n\n\u015bpiewak operowy (tenor), dzia\u0142acz charytatywny, malarz\n\nNota biograficzna\n\nUrodzi\u0142 si\u0119 6 lutego 1937 roku w Warszawie. \n\nLiceum Plastyczne w Bolkowie na Dolnym \u015al\u0105sku, po dw\u00f3ch latach przeniesione do Szczawna-Zdroju i przekszta\u0142cone w Technikum Zdobnictwa Ceramicznego, uko\u0144czy\u0142 z wyr\u00f3\u017cnieniem. W 1954 roku rozpocz\u0105\u0142 studia na Wydziale Ceramiki Akademii G\u00f3rniczo-Hutniczej. Uko\u0144czy\u0142 je w 1960 roku z wynikiem bardzo dobrym, uzyskuj\u0105c tytu\u0142 magistra in\u017cyniera.\n\nW trakcie studi\u00f3w rozpocz\u0105\u0142 nauk\u0119 \u015bpiewu pod kierunkiem Gustawa Serafina w Krakowie (1955\u20131959). Zdobywa\u0142 edukacj\u0119 muzyczn\u0105 pod okiem prof. Marii Sz\u0142apak, prof. Sergiusza Nadgryzowskiego i prof. Jerzego Gaczyka. Zadebiutowa\u0142 w 1960 roku na scenie Opery \u015al\u0105skiej w Bytomiu parti\u0105 Muezina w \u201eCasanovie\u201d Ludomira R\u00f3\u017cyckiego, a nast\u0119pnie kreowa\u0142 rol\u0119 Edgara w \u201e\u0141ucji z Lammermoor\u201d Gaetano Donizettiego.\n\nKarier\u0119 mi\u0119dzynarodow\u0105 rozpocz\u0105\u0142 w 1967 roku od Opery w Berlinie, nast\u0119pnie wyst\u0119powa\u0142 w Monachium, Hamburgu, Frankfurcie i innych wielkich o\u015brodkach muzycznych w Niemczech. Odni\u00f3s\u0142 te\u017c pierwsze sukcesy na festiwalach w Glyndebourne, Salzburgu i Orange. W 1975 roku parti\u0105 Arriga w operze \u201eNieszpory sycylijskie\u201d Verdiego zadebiutowa\u0142 na scenie nowojorskiej Metropolitan Opera, gdzie wyst\u0119powa\u0142 przez kilka kolejnych sezon\u00f3w. Wyst\u0119powa\u0142 na najwi\u0119kszych scenach operowych i estradach \u015bwiata, w towarzystwie najwi\u0119kszych gwiazd operowych, mi\u0119dzy innymi w mediola\u0144skiej La Scali, Barcelonie, Buenos Aires, Madrycie, Moskwie, Rzymie, Sewilli, Wiedniu, Genewie, Zurichu, Avignonie, Tuluzie, Marsylii, Budapeszcie, Pary\u017cu, San Francisco, Washingtonie, Miami. Uczestniczy\u0142 w najbardziej presti\u017cowych festiwalach muzycznych, podczas kt\u00f3rych towarzyszy\u0142y mu zespo\u0142y prowadzone przez najwybitniejszych dyrygent\u00f3w. Po 1999 roku zaj\u0105\u0142 si\u0119 te\u017c re\u017cyseri\u0105 operow\u0105.\n\nNagra\u0142 wiele p\u0142yt z muzyk\u0105 operow\u0105, symfoniczn\u0105, oratoryjn\u0105, kameraln\u0105, sakraln\u0105 i popularn\u0105. Otrzyma\u0142 Grand Prix du Disque, trzy z\u0142ote p\u0142yty i jedn\u0105 platynow\u0105. Wyst\u0105pi\u0142 w filmie \u201eCarewicz\u201d Franciszka Lehara, \u201eSalome\u201d Richarda Straussa, \u201eEugeniusz Oniegin\u201d Piotra Czajkowskiego. \n\nKolejna pasja to malarstwo; specjalizuje si\u0119 w krajobrazach i martwej naturze. Jego obrazy znajduj\u0105 si\u0119 w wielu galeriach i zbiorach prywatnych na ca\u0142ym \u015bwiecie.\n\nWa\u017cnym elementem aktywno\u015bci artysty jest dzia\u0142alno\u015b\u0107 charytatywna na rzecz wspierania kultury, opieki medycznej i funduszu stypendialnego. Uczestniczy w r\u00f3\u017cnych przedsi\u0119wzi\u0119ciach mi\u0119dzy innymi na rzecz ratowania zabytk\u00f3w Krakowa, Muzeum Adama Mickiewicza w Wilnie, w imprezach dla \u201eSprawnych inaczej\u201d. Od 1993 roku organizuje doroczne koncerty charytatywne pod tytu\u0142em: \u201eWies\u0142aw Ochman i Jego Go\u015bcie\u201d w Zawierciu, z kt\u00f3rych doch\u00f3d przeznaczony jest na wspieranie Fundacji Pomocy dla Szpitala w Zawierciu \u201eAuxilium\u201d. Doroczne nagrody, kt\u00f3re sam wr\u0119cza przy okazji koncert\u00f3w, nosz\u0105 nazw\u0119 \u201eKryszta\u0142owych Ochman\u00f3w\u201d. Wielokrotnie organizowa\u0142 te\u017c aukcje polskich dzie\u0142 sztuki w ambasadzie RP w Waszyngtonie i Konsulacie Generalnym RP w Nowym Jorku. \n\nOdznaczenia i nagrody\n\nNagroda Ministra Kultury i Sztuki II stopnia, Nagroda Miasta Krakowa, \nKrzy\u017c Komandorski Orderu Odrodzenia Polski\n, \nKrzy\u017c Komandorski z Gwiazd\u0105 Orderu Odrodzenia Polski\n, Medal 400-lecia Sto\u0142eczno\u015bci Warszawy, statuetka i tytu\u0142 mecenasa sztuki, z\u0142oty Medal \"Zas\u0142u\u017cony Kulturze Gloria Artis\" za zas\u0142ugi dla kultury oraz wiele wyr\u00f3\u017cnie\u0144 za dzia\u0142alno\u015b\u0107 artystyczn\u0105 i spo\u0142eczn\u0105, tytu\u0142 Ambasadora Dobrej Woli UNICEF, \u201eOrder U\u015bmiechu\u201d i inne\n\n\u0179r\u00f3d\u0142a do biogramu\n\nKsi\u0105\u017cki\n\nOni te\u017c studiowali w AGH\u00a0: in\u017cynierowie - arty\u015bci i...\u00a0: \u017cyciorysy niekonwencjonalne. Oprac. E. Postawa, A. Chadaj oraz zesp\u00f3\u0142 aut. Krak\u00f3w 2010, s. 13-17, [foto]\n\nArtyku\u0142y\n\nLis J.: Laudacja z okazji nadania godno\u015bci doktora honoris causa Wies\u0142awowi Ochmanowi. \nBiuletyn AGH\n 2008, nr 4, s. 7-9\n\n[\nProtok\u00f3\u0142 z Posiedzenia Senatu AGH\n... 30.01.2008], s. 34\n\nWies\u0142aw Ochman doktorem honoris causa AGH\u00a0: 21 kwietnia 2008 r. \nBiuletyn AGH\n 2008, nr 4, s. [36], [foto]\n\nWies\u0142aw Ochman doktorem honoris causa AGH. \nMateria\u0142y Ceramiczne\n 2008, R. 60 nr 2 s. 88-89, [foto]\n\nInne\n\nWies\u0142aw Ochman... [online] [przegl\u0105dany 22.12.2016]. Dost\u0119pny w: www.bg.agh.edu.pl/STUDIOWALI/Ochman/\n\n[Zaproszenie na uroczyste posiedzenie Senatu AGH po\u015bwi\u0119cone nadaniu godno\u015bci Doktora Honoris Causa Wies\u0142awowi Ochmanowi]\n\nstan na dzie\u0144 25.01.2023\n\n\u0179r\u00f3d\u0142o: \u201e\nhttp://historia.agh.edu.pl/mediawiki/index.php?title=Wies\u0142aw_Ochman&oldid=75842\n\u201d\n\nKategorie\n: \nBiogramy\nDoktorzy honoris causa AGH", "metadata": {"url": "https://historia.agh.edu.pl/mediawiki/index.php?title=Wies%C5%82aw_Ochman&oldid=75842", "title": "Wies\u0142aw Ochman \u2013 Historia AGH", "depth": 3, "duplicate": false, "content_hash": "9bd3517685306e56a593fd39e8d273ac", "word_count": 697, "headings": [{"level": 1, "text": "Wies\u0142aw Ochman"}, {"level": 2, "text": "Nota biograficzna"}, {"level": 4, "text": "Odznaczenia i nagrody"}, {"level": 2, "text": "\u0179r\u00f3d\u0142a do biogramu"}, {"level": 4, "text": "Ksi\u0105\u017cki"}, {"level": 4, "text": "Artyku\u0142y"}, {"level": 4, "text": "Inne"}]}}