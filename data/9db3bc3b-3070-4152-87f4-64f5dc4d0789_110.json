{"content": "# \u201eHistoria zawarta w medalach - genialny elektryk uwa\u017cany za Niemca\u201d \u2013 felieton-- Serwis Akademii G\u00f3rniczo-Hutniczej \n\nURL: https://agh.edu.pl/aktualnosci/detail/historia-zawarta-w-medalach-genialny-elektryk-uwazany-za-niemca-felieton\nCrawled: 2025-03-19 21:14:52\n\n\u201eHistoria zawarta w medalach - genialny elektryk uwa\u017cany za Niemca\u201d \u2013 felieton \n\n 01/03/2025 \n\nKontynuuj\u0119 seri\u0119 opowiada\u0144 o ludziach, kt\u00f3rych podobizny s\u0105 na medalach wype\u0142niaj\u0105cych moj\u0105 szuflad\u0119. Dzisiaj o medalu Doliwo-Dobrowolskiego. Medal ten jest przyznawany przez Stowarzyszenie Elektryk\u00f3w Polskich.\n\nMicha\u0142 Doliwo-Dobrowolski by\u0142 tym, kt\u00f3ry stworzy\u0142 ide\u0119 pr\u0105du tr\u00f3jfazowego. Co wi\u0119cej \u2013 wykaza\u0142, \u017ce w\u0142a\u015bnie taki pr\u0105d mo\u017cna najsprawniej wytwarza\u0107, przesy\u0142a\u0107 na odleg\u0142o\u015b\u0107 i wykorzystywa\u0107, zw\u0142aszcza w zastosowaniach przemys\u0142owych, bo w mieszkaniach z tego pr\u0105du korzystamy rzadziej.\n\nPierwsz\u0105 spraw\u0105, kt\u00f3r\u0105 musz\u0119 tu om\u00f3wi\u0107, jest kwestia narodowo\u015bci. Praktycznie wsz\u0119dzie jest on uwa\u017cany z Niemca. Zaraz wyja\u015bni\u0119, dlaczego.\n\nAle Doliwo Dobrowolski by\u0142 polskim szlachcicem, bo takim by\u0142 te\u017c jego ojciec \u2013 herbu Doliwa.\n\nMicha\u0142 urodzi\u0142 si\u0119 na terenie Rosji, ale sama Rosja naznaczy\u0142a go bardzo brutalnie pi\u0119tnem Polaka. Mia\u0142o zwi\u0105zek ze studiami. Jako bardzo zdolny 16-latek Micha\u0142 zosta\u0142 przyj\u0119ty na studia w Instytucie Politechnicznym w Rydze. By\u0142 to rosyjski instytut, bo Ryga te\u017c nale\u017ca\u0142a do Imperium Rosyjskiego. M\u0142ody student mia\u0142 ju\u017c pierwsze sukcesy \u2013 gdy pad\u0142 grom! 13.03.1881 roku w Petersburgu zgin\u0105\u0142 w zamachu car Aleksander II. Zamachowcem by\u0142 polski student, Ignacy Hryniewiecki.\n\nTo rozp\u0119ta\u0142o fal\u0119 represji wobec Polak\u00f3w. Na tej fali Dobrowolski (kt\u00f3ry oczywi\u015bcie z zamachem nie mia\u0142 nic wsp\u00f3lnego) zosta\u0142 w 1881 roku relegowany ze studi\u00f3w. Wyrzucono go wy\u0142\u0105cznie za to, \u017ce by\u0142 Polakiem!\n\nOkaza\u0142o si\u0119, \u017ce \u201estempelek\u201d bycia Polakiem wyklucza\u0142 mo\u017cliwo\u015b\u0107 studiowania gdziekolwiek w Rosji. Micha\u0142 pr\u00f3bowa\u0142 \u201ezaczepi\u0107 si\u0119\u201d jako wolny s\u0142uchacz w Petersburgu, Odessie i Noworosyjsku. Nigdzie si\u0119 nie udawa\u0142o, wi\u0119c ojciec Micha\u0142a podj\u0105\u0142 desperack\u0105 decyzj\u0119 o emigracji. Wyjechali w 1883 roku do Niemiec. Micha\u0142 zapisa\u0142 si\u0119 studia na politechnice w Darmstadt.\n\nStudia te uko\u0144czy\u0142 w 1884 roku (w jeden rok po rozpocz\u0119ciu!) i jako wyr\u00f3\u017cniaj\u0105cy si\u0119 absolwent rozpocz\u0105\u0142 prac\u0119 na uczelni. W latach 1884 \u2013 1887 pracowa\u0142 pod kierunkiem profesora elektrotechniki \nErasmusa Kittlera\n zajmuj\u0105c si\u0119 mi\u0119dzy innymi elektrochemi\u0105 i galwanoplastyk\u0105. To go jednak nie inspirowa\u0142o, wi\u0119c usamodzielni\u0142 si\u0119 i przeni\u00f3s\u0142 si\u0119 do firmy Allgemeine Elektrizit\u00e4t Gesellschaft (AEG), z kt\u00f3r\u0105 zwi\u0105za\u0142 si\u0119 na d\u0142u\u017cej i dla kt\u00f3rej stworzy\u0142 swoje kluczowe wynalazki. Warto podkre\u015bli\u0107, \u017ce prof. Kittler zdoby\u0142 si\u0119 na pi\u0119kny gest i zamiast przeszkadza\u0107 m\u0142odemu asystentowi w odej\u015bciu z jego katedry \u2013 popiera\u0142 jego starania w AEG.\n\nW AEG Micha\u0142 rozwija\u0142 dzia\u0142alno\u015b\u0107 jako wynalazca. W 1888 wybudowa\u0142 pierwsz\u0105 na \u015bwiecie \npr\u0105dnic\u0119 tr\u00f3jfazow\u0105\n i wykaza\u0142 zalety pr\u0105du tr\u00f3jfazowego. Potem w 1889 roku zaprojektowa\u0142 i zbudowa\u0142 silniki tr\u00f3jfazowe, dowodz\u0105c, \u017ce mog\u0105 one by\u0107 ta\u0144sze i lepsze od powszechnie u\u017cywanych silnik\u00f3w pr\u0105du sta\u0142ego oraz nielicznych i marnie dzia\u0142aj\u0105cych silnik\u00f3w pr\u0105du zmiennego\n\nZ tymi wynalazkami trudno jednak by\u0142o si\u0119 \u201eprzebi\u0107\u201d, bo elektryfikacja w tym czasie opiera\u0142a si\u0119 prawie wy\u0142\u0105cznie na elektrowniach pr\u0105du sta\u0142ego, wynalezionych i lansowanych przez Thomasa Alva Edisona, cz\u0142owieka o ogromnym autorytecie i ogromnych mo\u017cliwo\u015bciach finansowych.\n\nA jednak na \u015bwiatowej Wystawie Elektrotechnicznej w 1891 roku we Frankfurcie n. Menem urz\u0105dzenia zbudowane przez Doliwo-Dobrowolskiego pokona\u0142y konkurencj\u0119. Szczeg\u00f3ln\u0105 rol\u0119 odegra\u0142a linia przesy\u0142owa, za pomoc\u0105 kt\u00f3rej na teren wystawy doprowadzono pr\u0105d (tr\u00f3jfazowy!) z odleg\u0142ej o 175 km elektrowni w Lauffen.\n\nDoliwo-Dobrowolski sta\u0142 si\u0119 najbardziej znanym elektrykiem na \u015bwiecie, wi\u0119c zacz\u0119\u0142y si\u0119 rozwa\u017cania na temat jego narodowo\u015bci. Rosja uzna\u0142a go za swojego (wszak tam si\u0119 urodzi\u0142!). Niemcy uwa\u017cali go za Niemca \u2013 wszak wszystkie sukcesy odnosi\u0142 on w ich firmach. Ale Doliwo-Dobrowolski wybra\u0142 obywatelstwo ... szwajcarskie.\n\nSkr\u00f3cona wersja powy\u017cszego felietonu autorstwa prof. Ryszarda Tadeusiewicza zosta\u0142a opublikowana w \u201eDzienniku Polskim\u201d oraz \u201eGazecie Krakowskiej\u201d 28\n\u00a0lutego 2025 r.\n\nWykaz wszystkich publikacji popularnonaukowych prof. Tadeusiewicza wraz z odno\u015bnikami do ich pe\u0142nych wersji\n\nPowr\u00f3t", "metadata": {"url": "https://agh.edu.pl/aktualnosci/detail/historia-zawarta-w-medalach-genialny-elektryk-uwazany-za-niemca-felieton", "title": "\u201eHistoria zawarta w medalach - genialny elektryk uwa\u017cany za Niemca\u201d \u2013 felieton-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "8e6118afebf95b2ad06980a406ab977b", "word_count": 564, "headings": [{"level": 1, "text": "\u201eHistoria zawarta w medalach - genialny elektryk uwa\u017cany za Niemca\u201d \u2013 felieton"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}