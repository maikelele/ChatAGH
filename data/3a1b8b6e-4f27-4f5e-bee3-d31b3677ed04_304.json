{"content": "# Niskotemperaturowy skaningowy mikroskop tunelowy (LT-STM)-- Akademickie Centrum Materia\u0142\u00f3w i Nanotechnologii \n\nURL: https://acmin.agh.edu.pl/aktualnosci/detail/niskotemperaturowy-skaningowy-mikroskop-tunelowy-lt-stm\nCrawled: 2025-03-19 21:38:28\n\nNiskotemperaturowy skaningowy mikroskop tunelowy (LT-STM) \n\n 02-01-2025 \n\n Mamy przyjemno\u015b\u0107 poinformowa\u0107 o uruchomieniu kolejnej inwestycji aparaturowej, kt\u00f3r\u0105 jest niskotemperaturowy skaningowy mikroskop tunelowy (LT-STM). Mikroskop znajduje si\u0119 w budynku D-16 b\u0119d\u0105cym siedzib\u0105 Akademickiego Centrum Materia\u0142\u00f3w i Nanotechnologii (ACMiN AGH). \n\nMikroskop wykorzystuje kwantowe zjawisko tunelowania elektron\u00f3w pomi\u0119dzy pr\u00f3bk\u0105 a ostrzem skanuj\u0105cym, co pozwala m.in. na obserwowanie powierzchni z rozdzielczo\u015bci\u0105 atomow\u0105, obrazowanie struktury cz\u0105steczek, defekt\u00f3w, czy te\u017c badanie lokalnej g\u0119sto\u015b\u0107 stan\u00f3w elektronowych (w opcji zwanej skaningow\u0105 spektroskopi\u0105 tunelow\u0105, STS). Pomiary mo\u017cna wykonywa\u0107 w warunkach ultrawysokiej pr\u00f3\u017cni (poni\u017cej 1*10-10 mbar) w szerokim zakresie temperatur od ~10K do 400K. Nale\u017cy doda\u0107, \u017ce ch\u0142odzenie odbywa si\u0119 w obiegu zamkni\u0119tym i nie wymaga zakupu ciek\u0142ego helu.\n W por\u00f3wnaniu do poprzedniej wersji mikroskopu STM, nasz nowy nabytek umo\u017cliwia nie tylko ch\u0142odzenie pr\u00f3bki do temperatury 10 K, ale r\u00f3wnie\u017c jednoczesne sch\u0142adzanie ostrza, co znacznie zwi\u0119ksza czu\u0142o\u015b\u0107 mikroskopu i ogranicza wp\u0142yw szumu termicznego na mierzony sygna\u0142. Wszystko to otwiera nowe mo\u017cliwo\u015bci badawcze zaczynaj\u0105c od poprawienia jako\u015bci i rozdzielczo\u015bci sygna\u0142u, a\u017c do np. obserwacji zjawisk kwantowych manifestuj\u0105cych swoj\u0105 obecno\u015b\u0107 wy\u0142\u0105cznie w tak niskich temperaturach.\n Mikroskop zainstalowany zosta\u0142 w dwukomorowym systemie pr\u00f3\u017cniowym, kt\u00f3ry umo\u017cliwia przygotowywanie pr\u00f3bek (wygrzewanie, bombardowanie jonami, osadzanie adsorbat\u00f3w) oraz dodatkow\u0105 charakteryzacj\u0119 powierzchni przez wyznaczanie jej sk\u0142adu chemicznego (spektroskopia elektron\u00f3w Augera, AES) i stanu uporz\u0105dkowania krystalograficznego (dyfrakcja nisko-energetycznych elektron\u00f3w, LEED). Wszystko to pod kontrol\u0105 zawarto\u015bci gaz\u00f3w resztkowych w tym systemie (kwadrupolowy spektrometr mas, RGA).\n Szczeg\u00f3\u0142owe informacje oraz zasady dost\u0119pno\u015bci urz\u0105dzenia przedstawione s\u0105 na stronie:\nhttps://oferta-badawcza.agh.edu.pl/equipment/niskotemperaturowy-mikroskop-tunelowy/\n Inwestycja zosta\u0142a sfinansowana ze \u015brodk\u00f3w projektu \u201eInicjatywa Doskona\u0142o\u015bci \u2013 Uczelnia Badawcza\u201d i ze \u015brodk\u00f3w w\u0142asnych ACMiN.\n\nPowr\u00f3t", "metadata": {"url": "https://acmin.agh.edu.pl/aktualnosci/detail/niskotemperaturowy-skaningowy-mikroskop-tunelowy-lt-stm", "title": "Niskotemperaturowy skaningowy mikroskop tunelowy (LT-STM)-- Akademickie Centrum Materia\u0142\u00f3w i Nanotechnologii ", "depth": 3, "duplicate": false, "content_hash": "151b963fd3639da8e8173de8fa6d0e7b", "word_count": 250, "headings": [{"level": 1, "text": "Niskotemperaturowy skaningowy mikroskop tunelowy (LT-STM)"}, {"level": 2, "text": "Stopka"}]}}