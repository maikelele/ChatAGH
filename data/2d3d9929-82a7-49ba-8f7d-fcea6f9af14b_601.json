{"content": "# Ignacy Malecki \u2013 Historia AGH\n\nURL: https://historia.agh.edu.pl/wiki/Ignacy_Malecki\nCrawled: 2025-03-19 21:09:53\n\nIgnacy Malecki\n\nZ Historia AGH\n\nIgnacy Malecki\n\nNazwisko\n\nMalecki\n\nImi\u0119 / imiona\n\nIgnacy\n\nTytu\u0142y / stanowiska\n\nProf. zw. dr hab. in\u017c.\n\nTytu\u0142y honorowe AGH\n\nDoktor Honoris Causa AGH\n\nData urodzenia\n\n18 listopada 1912\n\nMiejsce urodzenia\n\nPokiewna\n\nData \u015bmierci\n\n12 czerwca 2004\n\nMiejsce \u015bmierci\n\nWarszawa\n\nDyscyplina/specjalno\u015bci\n\nakustyka\n, \nnaukoznawstwo\n\nRok przyznania doktoratu h.c. AGH\n\n1982\n\nPow\u00f3d przyznania doktoratu h.c. AGH\n\nza zas\u0142ugi dla rozwoju nauk technicznych, jako tw\u00f3rcy polskiej szko\u0142y naukowej w\u00a0zakresie akustyki, a\u00a0zw\u0142aszcza za przyczynienie si\u0119 do rozwoju wibroakustyki w\u00a0Akademii G\u00f3rniczo-Hutniczej\n\nOdznaczenia i nagrody\n\nZ\u0142oty Krzy\u017c Zas\u0142ugi\n, \nKrzy\u017c Komandorski z\u00a0Gwiazd\u0105 Orderu Odrodzenia Polski\n, \nKrzy\u017c Komandorski Orderu Odrodzenia Polski\n, \nKrzy\u017c Oficerski Orderu Odrodzenia Polski\n, \nKrzy\u017c Kawalerski Orderu Odrodzenia Polski\n, \nOrder Sztandaru Pracy\n\nProf. zw. dr hab. in\u017c. \nIgnacy Malecki\n (1912-2004)\n\nDyscyplina/specjalno\u015bci: akustyka, naukoznawstwo\n\nNota biograficzna\n\nUrodzi\u0142 si\u0119 18 listopada 1912 roku w miejscowo\u015bci Pokiewna na Wile\u0144szczy\u017anie. Zmar\u0142 12 czerwca 2004 roku w Warszawie. Pochowany w Warszawie na Cmentarzu Pow\u0105zkowskim.\n\nW 1935 roku uko\u0144czy\u0142 studia zdobywaj\u0105c stopie\u0144 in\u017cyniera elektryka w dziedzinie radiotechniki w Oddziale Telekomunikacji Wydzia\u0142u Elektrycznego Politechniki Warszawskiej. \n\nDoktoryzowa\u0142 si\u0119 w 1941 roku na konspiracyjnym Wydziale Architektury PW, stopie\u0144 naukowy doktora habilitowanego otrzyma\u0142 w 1943 roku, profesora nadzwyczajnego w 1946 roku, a zwyczajnego w 1952 roku. \nProfesor Politechniki Gda\u0144skiej w latach 1946-1950 oraz Politechniki Warszawskiej w latach 1950-1974.\n\nPo uzyskaniu dyplomu odby\u0142 dodatkowe studia w Instytucie Hertza w Berlinie, nast\u0119pnie w 1936 roku podj\u0105\u0142 prac\u0119 w Biurze Studi\u00f3w Polskiego Radia w Warszawie, a jego g\u0142\u00f3wnym zadaniem by\u0142o stworzenie od podstaw laboratorium akustycznego. Od czerwca 1938 roku pe\u0142ni\u0142 funkcj\u0119 kierownika Referatu Technicznego. R\u00f3wnolegle z prac\u0105 dla Polskiego Radia, prowadzi\u0142 badania z dziedziny akustyki budowlanej w Zak\u0142adzie Badawczym Budownictwa Wydzia\u0142u Architektury Politechniki Warszawskiej. \n\nW czasie okupacji podejmowa\u0142 konspiracyjn\u0105 prac\u0119 dydaktyczn\u0105 i naukow\u0105 w Politechnice Warszawskiej (1940-1943). Po wojnie wykonywa\u0142 akustyczne odbudowywanych sal Sejmu i Teatru Narodowego. W latach 1945-1948 pe\u0142ni\u0142 funkcj\u0119 naczelnego dyrektora Zjednoczenia Energetycznego Okr\u0119gu Pomorskiego, a w okresie 1945-1946 by\u0142 prezesem Zarz\u0105du Oddzia\u0142u Wybrze\u017ca Morskiego Stowarzyszenia Elektryk\u00f3w Polskich. \n\nNiezale\u017cnie od pracy dla elektroenergetyki, wzi\u0105\u0142 udzia\u0142 w reaktywowaniu Politechniki Gda\u0144skiej. W 1946 roku uzyska\u0142 nominacj\u0119 na profesora tej Uczelni i zorganizowa\u0142 Katedr\u0119 Elektrotechniki Stosowanej i Akustyki, kt\u00f3rej kierownikiem pozosta\u0142 do 1951 roku. \n\nPo powrocie do Warszawy w 1950 roku pe\u0142ni\u0142 funkcj\u0119 kierownika Katedry Elektroakustyki Politechniki Warszawskiej (do 1967 roku), a nast\u0119pnie Zak\u0142adu Elektroakustyki (do 1969 roku). By\u0142 prorektorem do spraw nauki Politechniki Warszawskiej oraz dziekanem Wydzia\u0142u \u0141\u0105czno\u015bci tej Uczelni (1951-1952). Z Politechnik\u0105 Warszawsk\u0105, jako pracownik naukowy i wyk\u0142adowca, zwi\u0105zany by\u0142 a\u017c do 1983 roku (1973-1983 p\u00f3\u0142 etatu profesora kontraktowego). W mi\u0119dzyczasie (od 1969 roku) zajmowa\u0142 stanowisko dyrektora Bada\u0144 Podstawowych UNESCO w Pary\u017cu, kt\u00f3re piastowa\u0142 do 1972 roku. \n\nW latach 1953-1962 i 1973-1982, do roku przej\u015bcia na emerytur\u0119, pe\u0142ni\u0142 funkcj\u0119 dyrektora Instytutu Podstawowych Problem\u00f3w Techniki Polskiej Akademii Nauk. By\u0142 jednym z inicjator\u00f3w powstania Europejskiej Federacji Towarzystw Akustycznych i jej wiceprezydentem w latach 1979-1982.\n\nBy\u0142 jednym z tw\u00f3rc\u00f3w polskiego naukoznawstwa. Pe\u0142ni\u0142 funkcj\u0119 przewodnicz\u0105cego Rady Naukowej Centralnego Instytutu Ochrony Pracy (1953-1969), przewodnicz\u0105cego Sekcji Nauk Technicznych Komitetu Nagr\u00f3d Pa\u0144stwowych (1978-1982) oraz przewodnicz\u0105cego Rady Naukowo-Technicznej Radia i Telewizji (1982-1988). W latach 1991-2002 by\u0142 cz\u0142onkiem Rady Mi\u0119dzynarodowego Centrum Biograficznego (IBC\u2013Cambridge). \n\nDzia\u0142alno\u015b\u0107 naukowa obejmowa\u0142a szereg dziedzin akustyki, teori\u0119 drga\u0144 oraz naukoznawstwo. Publikacje dotyczy\u0142y przede wszystkim: akustyki architektonicznej, akustyki budowlanej, ochrony przed ha\u0142asem, elektroakustyki, techniki ultrad\u017awi\u0119kowej, akustyki kwantowej oraz emisji akustycznej. Dorobek naukowy sk\u0142ada si\u0119 z przesz\u0142o 230 artyku\u0142\u00f3w oraz 11 ksi\u0105\u017cek i monografii. By\u0142 ponadto promotorem 24 rozpraw doktorskich. W\u015br\u00f3d wa\u017cniejszych pozycji ksi\u0105\u017ckowych wskaza\u0107 nale\u017cy: Akustyka budowlana, 1958, Teoria fal i uk\u0142ad\u00f3w akustycznych, 1964, Physical Foundations of Technical Acoustics, 1968, Podstawy teoretyczne akustyki kwantowej, 1972, Wsp\u00f3\u0142czesna akustyka i jej przedstawienie kwantowe, 1978.\n\nWni\u00f3s\u0142 nieoceniony wk\u0142ad w rozw\u00f3j wibroakustyki w Akademii G\u00f3rniczo-Hutniczej. Przyczyni\u0142 si\u0119 do rozwoju silnego o\u015brodka naukowego, jakim by\u0142 Instytut Mechaniki i Wibroakustyki AGH. By\u0142 inicjatorem szerokiej wsp\u00f3\u0142pracy z AGH wielu instytucji, w tym r\u00f3wnie\u017c Instytutu Podstawowych Problem\u00f3w Techniki PAN w zakresie drga\u0144 mechanicznych i akustyki technicznej. Przez wiele lat (od 1976 roku) by\u0142 przewodnicz\u0105cym Rady Naukowej Instytutu Mechaniki i Wibroakustyki AGH.\n\nCz\u0142onek korespondent PAN (od 1953), cz\u0142onek rzeczywisty PAN (od 1957), cz\u0142onek Prezydium (1956-1980), zast\u0119pca sekretarza naukowego Akademii (1962-1968), cz\u0142onek za\u0142o\u017cyciel Towarzystwa Naukowego Prakseologii, przewodnicz\u0105cy (1963-1968, 1973-1989) Komitetu Naukoznawstwa PAN, honorowy przewodnicz\u0105cy (od 1990), cz\u0142onek zwyczajny Warszawskiego Towarzystwa Naukowego (1984) oraz zagraniczny Nowojorskiej Akademii Nauk.\n\nDoktor honoris causa Uniwersytetu Technicznego w Budapeszcie (1965), Akademii G\u00f3rniczo-Hutniczej w Krakowie (1982) oraz Politechniki Gda\u0144skiej (2002).\n\nWiceprezydent, a nast\u0119pnie cz\u0142onek Komitetu Generalnego International Council of Scientific Union ICSU (1962-1968), przewodnicz\u0105cy International Commission on Acoustics ICA (1976-1980), przewodnicz\u0105cy Kongres\u00f3w ICA w Tokio i Budapeszcie (1966-1972), cz\u0142onek European Acoustics Association EAA i Acoustical Society of America ASA. \n\nW 1982 roku otrzyma\u0142 tytu\u0142 Cz\u0142onka Honorowego Federation of Acoustical Societies of Europe FASE, kt\u00f3rego by\u0142 wiceprezydentem w okresie 1978-1982, oraz Towarzystw Akustycznych: Hiszpa\u0144skiego (1972), Latynoameryka\u0144skiego (1968) oraz Indyjskiego (1980).\n\nPoza dzia\u0142alno\u015bci\u0105 naukow\u0105, zawodow\u0105, dydaktyczn\u0105 i organizacyjn\u0105, w latach 1963-1968 by\u0142 cz\u0142onkiem Sta\u0142ego Komitetu Konferencji Pugwash \u2013 ruchu uczonych i noblist\u00f3w na rzecz rozbrojenia i pokoju. By\u0142 ponadto cz\u0142onkiem Rady G\u0142\u00f3wnej Naczelnej Organizacji Technicznej (1949-1963) oraz zarz\u0105du Ko\u0142a Zwi\u0105zku Kombatant\u00f3w RP i By\u0142ych Wi\u0119\u017ani\u00f3w Politycznych przy PAN (1989-2001). \n\nOdznaczenia i nagrody\n\nZ\u0142oty Krzy\u017c Zas\u0142ugi\n, \nKrzy\u017c Komandorski z Gwiazd\u0105 Orderu Odrodzenia Polski\n, \nKrzy\u017c Komandorski Orderu Odrodzenia Polski\n, \nKrzy\u017c Oficerski Orderu Odrodzenia Polski\n, \nKrzy\u017c Kawalerski Orderu Odrodzenia Polski\n, \nOrder Sztandaru Pracy\n, Order Cyryla i Metodego (Bu\u0142garia), Komandoria Orderu Palmy Akademickie Premiera Francji, medal Transenster \u2013 za dorobek naukowy i techniczny, inne\n\n\u0179r\u00f3d\u0142a do biogramu\n\nKsi\u0105\u017cki\n\nEngel Z.: Katedra Mechaniki i Wibroakustyki Akademii G\u00f3rniczo-Hutniczej. Tradycja - historia - dzia\u0142alno\u015b\u0107. Radom 2008, s. 62, 63, 78, [foto]\n\nEngel Z.: Sze\u015b\u0107dziesi\u0105t lat min\u0119\u0142o... Krak\u00f3w 2012, s. 83-84, [foto]\n\nKto jest kim w Polsce\u00a0: informator biograficzny. Red. zesp\u00f3\u0142 L. Becela [et al.]. Ed. 2. Warszawa 1989, s. 786\n\nWsp\u00f3\u0142cze\u015bni uczeni polscy\u00a0: s\u0142ownik biograficzny. T. 3\u00a0: M \u2013 R. Red. nauk. J. Kapu\u015bcik. Warszawa 2000, s. 61-62, [foto]\n\nArtyku\u0142y\n\nAugusty\u0144ska D., Engel Z.: Prof. zw. dr hab. Ignacy Malecki\u00a0: wspomnienie. \nBezpiecze\u0144stwo Pracy\n 2004, nr 7-8, s. 10-11\n\nDoktorzy honoris causa wypromowani przez Wydzia\u0142 In\u017cynierii Mechanicznej i Robotyki. \nBiuletyn Informacyjny Pracownik\u00f3w AGH\n 2002, nr 108, s. 10\n\nEngel Z. W.: Profesor Ignacy Malecki. \nMechanika\n [wyd.] AGH 2004, T. 23, z. 3. s. 359\u2013362, [foto]\n\nEngel Z. W.: Profesor Ignacy Malecki - wspomnienie. \nBiuletyn Informacyjny Pracownik\u00f3w AGH\n 2004, nr 132/133, s. 19\u201320\n\n[Kry\u015b-Dyja A.]: Posiedzenie Senatu [AGH] w dniu 20 lutego 2002 r. \nBiuletyn Informacyjny Pracownik\u00f3w AGH\n 2002, nr 101, s. 15\n\nWykaz os\u00f3b, kt\u00f3re otrzyma\u0142y Doktoraty Honoris Causa Akademii G\u00f3rniczo-Hutniczej. \nBiuletyn Informacyjny Pracownik\u00f3w AGH\n 1994, nr 5, s. 18\n\nInne\n\nNa podstawie materia\u0142\u00f3w Muzeum Historii AGH\n\nRanachowski P., Rejmund F., Etienne J.: Spojrzenie na \u017cycie i tw\u00f3rczo\u015b\u0107 wybitnego polskiego akustyka XX wieku Profesora Ignacego Maleckiego z okazji setnej rocznicy urodzin [online] [przegl\u0105dany 14.04.2023]. Dost\u0119pny w: \nhttps://ogpta.pl/images/documents/Nowe-spojrzenie-ilustrowany.pdf\n\n\u0179r\u00f3d\u0142o: \u201e\nhttp://historia.agh.edu.pl/mediawiki/index.php?title=Ignacy_Malecki&oldid=77718\n\u201d\n\nKategorie\n: \nBiogramy\nDoktorzy honoris causa AGH", "metadata": {"url": "https://historia.agh.edu.pl/wiki/Ignacy_Malecki", "title": "Ignacy Malecki \u2013 Historia AGH", "depth": 2, "duplicate": false, "content_hash": "4e4d90904985e7a6d43ebce649fdbef2", "word_count": 1122, "headings": [{"level": 1, "text": "Ignacy Malecki"}, {"level": 2, "text": "Nota biograficzna"}, {"level": 4, "text": "Odznaczenia i nagrody"}, {"level": 2, "text": "\u0179r\u00f3d\u0142a do biogramu"}, {"level": 4, "text": "Ksi\u0105\u017cki"}, {"level": 4, "text": "Artyku\u0142y"}, {"level": 4, "text": "Inne"}]}}