{"content": "# Smutna wiadomo\u015b\u0107 zmar\u0142 Profesor Henryk G\u00f3recki | Wydzia\u0142 Elektrotechniki, Automatyki, Informatyki i In\u017cynierii Biomedycznej AGH\n\nURL: https://www.eaiib.agh.edu.pl/smutna-wiadomosc-zmarl-profesor-henryk-gorecki/\nCrawled: 2025-03-19 22:11:50\n\nSmutna wiadomo\u015b\u0107 zmar\u0142 Profesor Henryk G\u00f3recki\n\nInformacje dla student\u00f3w i doktorant\u00f3w\n\nWszystkie aktualno\u015bci\n\nWydarzenia wydzia\u0142owe\n\nOsi\u0105gni\u0119cia\n\nStypendia i wyjazdy\n\nPraktyki, sta\u017ce, oferty pracy\n\nKonferencje, seminaria, wyk\u0142ady\n\nKonkursy\n\nPogrzeb pana prof. H. G\u00f3reckiego odb\u0119dzie si\u0119 20 grudnia 2022 (wtorek) o godz. 13.00 na cmentarzu Rakowickim (kaplica).\nAutobus zostanie podstawiony o godz. 12.00 pod U2, odjazd o godz. 12.15\n\nRyszard Tadeusiewicz\n\nWspomnienie na temat prof. Henryka G\u00f3reckiego\n\nDotar\u0142a do mnie niezwykle smutna wiadomo\u015b\u0107, \u017ce w nocy z 11 na 12 grudnia zmar\u0142 Profesor Henryk G\u00f3recki, nestor Wydzia\u0142u Elektrycznego AGH. Profesor obchodzi\u0142 w tym roku 95-lecie swoich urodzin i Dziekan Wydzia\u0142u, prof. Ryszard Sroka, podczas uroczysto\u015bci Jubileuszu 70-lecia Wydzia\u0142u, zamierza\u0142 wr\u0119czy\u0107 profesorowi G\u00f3reckiemu sympatyczne wyr\u00f3\u017cnienie, jakim by\u0142 rze\u017aba smoka ze stosownymi napisami na skrzyd\u0142ach. W samej uroczysto\u015bci 70-lecia profesor G\u00f3recki nie uczestniczy\u0142 w powod\u00f3w zdrowotnych, ale spotkali\u015bmy si\u0119 potem w w\u0119\u017cszym gronie i wyr\u00f3\u017cnienie zosta\u0142o przekazane. Nie wiedzia\u0142em wtedy, \u017ce jest to m\u00f3j ostatni osobisty kontakt z Profesorem \u2013 chocia\u017c telefonicznie kontaktowali\u015bmy si\u0119 potem wielokrotnie, bo Profesor zawsze (od czas\u00f3w studenckich!) obdarza\u0142 mnie swoj\u0105 sympati\u0105.\nTeraz, gdy kolejne spotkanie b\u0119dzie ju\u017c na tamtym \u015bwiecie, pragn\u0119 przybli\u017cy\u0107 wszystkim, a zw\u0142aszcza pracownikom Katedr, kt\u00f3re powsta\u0142y na Wydziale Elektrycznym AGH z inicjatywy i przy zasadniczym udziale Profesora Henryka G\u00f3reckiego, Jego sylwetk\u0119 i zas\u0142ugi.\nJest to zadanie bardzo \u0142atwe i przyjemne, gdy\u017c powod\u00f3w do chwalenia Dostojnego Profesora jest tak du\u017co, \u017ce stosowne superlatywy same si\u0119 cisn\u0105 pod pi\u00f3ro, jest to jednak r\u00f3wnocze\u015bnie zadanie nies\u0142ychanie trudne. Profesor Henryk G\u00f3recki by\u0142 bowiem osob\u0105 tak bardzo zas\u0142u\u017con\u0105 dla Katedry, dla Wydzia\u0142u Elektrotechniki, dla ca\u0142ej Akademii G\u00f3rniczo-Hutniczej i og\u00f3lnie dla Nauki Polskiej \u2013 \u017ce wprost trudno si\u0119 zdecydowa\u0107, kt\u00f3re z Jego licznych zas\u0142ug wskaza\u0107 w pierwszej kolejno\u015bci. Jeszcze trudniej wybra\u0107 te zas\u0142ugi, kt\u00f3re trzeba pomin\u0105\u0107, z\u00a0tego prostego powodu, \u017ce dla wyliczenia ich wszystkich nie starczy\u0142o by tu miejsca, a nie chc\u0119 Czytelnik\u00f3w znu\u017cy\u0107.\nDlatego, maj\u0105c w tym kr\u00f3tkim wyst\u0105pieniu dosy\u0107 ma\u0142o miejsca, nie b\u0119d\u0119 nawet pr\u00f3bowa\u0142 przywo\u0142ywa\u0107 tu d\u0142ugiej listy funkcji, osi\u0105gni\u0119\u0107 i godno\u015bci, jakie Profesor G\u00f3recki zebra\u0142 w swoim pracowitym \u017cyciu zawodowym. To On przecie\u017c stworzy\u0142 w 1957 roku (jeszcze jako \ndoktor\n) \nZak\u0142ad Podstaw Automatyki\n, inicjuj\u0105c kierunki bada\u0144 naukowych i kszta\u0142cenia, z kt\u00f3rych potem nasz Wydzia\u0142 by\u0142 s\u0142ynny przez ca\u0142e dziesi\u0119ciolecia. Przypomn\u0119, \u017ce Wydzia\u0142 mia\u0142 wtedy nazw\u0119 \u201eElektryfikacji G\u00f3rnictwa i Hutnictwa\u201d, wi\u0119c inicjatywa profesora (wtedy jeszcze doktora) G\u00f3reckiego otwiera\u0142a ca\u0142kiem nowe perspektywy. \nZak\u0142ad Podstaw Automatyki\n przekszta\u0142cony zosta\u0142 z inicjatywy doktora G\u00f3reckiego w 1960 roku w \nKatedr\u0119 Automatyki i Elektroniki Przemys\u0142owej,\n kierowan\u0105 oczywi\u015bcie tak\u017ce przez Niego.\nW 1969 roku Katedra przekszta\u0142cona zostaje w \nInstytut Automatyki i Elektroniki Przemys\u0142owej\n (IAEP), kierowany przez \nprofesora\n (ju\u017c) Henryka G\u00f3reckiego. Wykorzystuj\u0105c prerogatywy Dyrektora Instytutu\u00a0 w tym samym 1969 roku profesor G\u00f3recki powo\u0142uje pierwsze na AGH i\u00a0jedno z pierwszych w Polsce \nstudium doktoranckie, \nfunkcjonuj\u0105ce (chocia\u017c w zmienionej formie) do dnia dzisiejszego. W 1972 roku do IAEP w\u0142\u0105czone zostaje \nUczelniane Centrum Informatyki\n AGH (powo\u0142ane w 1966 roku, ale samodzielnie kiepsko dzia\u0142aj\u0105ce). Profesor G\u00f3recki \u201estawia je na nogi\u201d i doprowadza do stanu \u015bwietno\u015bci, trwaj\u0105cego do dzi\u015b.\nRok 1973 zapocz\u0105tkowuje seri\u0119 przemian, kt\u00f3ra doprowadzi\u0142a do uformowania w \u0142onie Instytutu Profesora G\u00f3reckiego ca\u0142ej serii jednostek naukowych, kt\u00f3re po osi\u0105gni\u0119ciu \u201epod skrzyd\u0142ami\u201d profesora G\u00f3reckiego odpowiedniego stopnia dojrza\u0142o\u015bci od\u0142\u0105cza\u0142y si\u0119 i\u00a0formowa\u0142y samodzielne katedry i instytuty, znacz\u0105co wzbogacaj\u0105ce Wydzia\u0142 i ca\u0142\u0105 Uczelni\u0119. Pierwszym krokiem by\u0142o usamodzielnienie (we wspomnianym 1973 roku) si\u0119 grupy pracownik\u00f3w IAEP kt\u00f3rzy utworzyli samodzielny \nInstytut Elektroniki\n. Nie mog\u0105 si\u0119 oprze\u0107 pokusie wspomnienia, \u017ce w tym samym 1973 roku profesor G\u00f3recki utworzy\u0142 Samodzieln\u0105 Pracowni\u0119 Biocybernetyki i mnie powierzy\u0142 jej kierownictwo \u2013 czym zajmuj\u0119 si\u0119 do dzisiaj.\nInstytut profesora G\u00f3reckiego po odej\u015bciu elektronik\u00f3w przyj\u0105\u0142 nazw\u0119 \nInstytut Informatyki i Automatyki, \nkt\u00f3r\u0105 nosi\u0142 do 1980 roku, kiedy to oddzieli\u0142a si\u0119 cz\u0119\u015b\u0107 informatyczna tworz\u0105ca Katedr\u0119 a potem \nInstytut Informatyki. \nNasza grupa (wci\u0105\u017c najliczniejsza) przyj\u0119\u0142a nazw\u0119 \nInstytut Automatyki, In\u017cynierii System\u00f3w i Telekomunikacji.\n Zosta\u0142em powo\u0142any w tym samym 1980 roku na stanowisko Zast\u0119pcy Dyrektora Instytutu, wi\u0119c mia\u0142em po\u015brednio i\u00a0bezpo\u015brednio wp\u0142yw na jego losy. Profesor G\u00f3recki dalekowzrocznie przewidzia\u0142 ju\u017c w\u00a01976 konsekwencje rozwoju telekomunikacji, wi\u0119c od tego roku jeden rocznik student\u00f3w studi\u00f3w doktoranckich by\u0142 kszta\u0142cony w kierunku Telekomunikacji. Z tego rocznika wywodzi si\u0119 mi\u0119dzy innymi wieloletni kierownik Instytutu Telekomunikacji i by\u0142y prorektor AGH, prof. Andrzej Pach, a tak\u017ce znany biznesmen, tw\u00f3rca i prezes firmy Comarch, prof. Janusz Filipiak.\nW 1986 roku, zgodnie z przewidywaniem, z naszego Instytutu wyodr\u0119bni\u0142a si\u0119 \nKatedra Telekomunikacji, \na prof. G\u00f3recki zdecydowa\u0142, \u017ce nasza grupa b\u0119dzie si\u0119 od tej pory nazywa\u0107 kr\u00f3tko: \nInstytut Automatyki. \nAdministracyjnie wymuszona w 1992 roku zmiana nazwy \u201eInstytut\u201d na \u201eKatedra\u201d niczego tu nie zmieni\u0142a. W Katedrze w momencie tej zmiany by\u0142o 12 profesor\u00f3w tytularnych, 8\u00a0profesor\u00f3w uczelnianych i 4 doktor\u00f3w habilitowanych i 49 adiunkt\u00f3w (nie licz\u0105c innych pracownik\u00f3w, w sumie 116 os\u00f3b). By\u0142 to zas\u00f3b, z kt\u00f3rego mo\u017cna by\u0142o utworzy\u0107 co najmniej kilka katedr. Ale wi\u0119\u017a wytworzona osobistym autorytetem profesora G\u00f3reckiego spowodowa\u0142a, \u017ce Katedra jeszcze przez wiele lat zachowa\u0142a integralno\u015b\u0107, chocia\u017c by\u0142a zdecydowanie najwi\u0119ksz\u0105 katedr\u0105 na AGH i chocia\u017c r\u00f3\u017cne zewn\u0119trzne naciski zmierza\u0142y do tego, \u017ceby spowodowa\u0107 jej podzia\u0142. Tak\u0105 w\u0142a\u015bnie \nzintegrowan\u0105\n Katedr\u0119 ja przej\u0105\u0142em z r\u0105k profesora G\u00f3reckiego w 1997 roku. Potem wprawdzie \u015bwiadomie i celowo wydzieli\u0142em z niej \nKatedr\u0119 Informatyki Stosowanej\n, a nast\u0119pnie pomog\u0142em w stworzeniu \nKatedry Biocybernetyki i In\u017cynierii Biomedycznej \noraz w przekszta\u0142ceniu pozosta\u0142ej cz\u0119\u015bci w\u00a0\nKatedr\u0119 Automatyki i Robotyki \u2013 \ntego jednak nie b\u0119d\u0119 tu komentowa\u0107, bo nie dotyczy to opisywanego w tym opracowaniu dzia\u0142ania profesora G\u00f3reckiego, chocia\u017c jest nast\u0119pstwem jego dalekowzrocznych decyzji.\nPo tym kr\u00f3tkim przegl\u0105dzie niekt\u00f3rych dokona\u0144 organizacyjnych profesora G\u00f3reckiego chcia\u0142bym si\u0119 teraz skupi\u0107 na tym, czego nie da si\u0119 wyrazi\u0107 poprzez suche fakty, liczby i daty \u2013 na \nAutorytecie Naukowym\n mojego Nauczyciela i Mistrza, jakim by\u0142 Profesor G\u00f3recki.\nWszyscy, kt\u00f3rzy \u015bledzili rozw\u00f3j polskiej automatyki, a cz\u0119\u015bciowo tak\u017ce informatyki, w\u00a0okresie ostatniego p\u00f3\u0142wiecza wiedz\u0105, \u017ce niewiele jest os\u00f3b, kt\u00f3rych wk\u0142ad w rozw\u00f3j tych dziedzin by\u0142by r\u00f3wnie powszechnie uznawany i doceniany, jak wk\u0142ad Profesora G\u00f3reckiego.\nM\u00f3g\u0142bym tu d\u0142ugo wylicza\u0107 zagadnienia, kt\u00f3re Profesor G\u00f3recki rozwi\u0105za\u0142, twierdzenia, kt\u00f3re udowodni\u0142, problemy, kt\u00f3re odkry\u0142 i systemy automatyki, kt\u00f3re zbudowa\u0142. Taka wyliczanka by\u0142a by jednak czytelna i zrozumia\u0142a wy\u0142\u0105cznie dla nielicznych specjalist\u00f3w znaj\u0105cych jeszcze elementy automatyki opartej na uk\u0142adach analogowych, gdy\u017c wi\u0119kszo\u015b\u0107 osi\u0105gni\u0119\u0107 Profesora G\u00f3reckiego powstawa\u0142a w drugiej po\u0142owie XX wieku, kiedy technika cyfrowa nie by\u0142a jeszcze tak rozwini\u0119ta ani tak popularna, jak obecnie. Dlatego chocia\u017c istota tych osi\u0105gni\u0119\u0107 nie straci\u0142a na aktualno\u015bci, lokuj\u0105 si\u0119 one bowiem w wysoce abstrakcyjnych rejonach teorii sterowania i przez to nie trac\u0105 nic ze swojej prawdziwo\u015bci niezale\u017cnie od tego, jak wielki post\u0119p notujemy dzi\u015b w\u00a0obszarach praktycznych zastosowa\u0144 automatyki, to jednak z oczywistych powod\u00f3w teorie te s\u0142abo ju\u017c nawi\u0105zuj\u0105 do najbardziej awangardowych problem\u00f3w automatyki ko\u0144ca drugiej dekady XXI wieku i z tego powodu dla dzisiejszych specjalist\u00f3w nie zawsze s\u0105 czytelne.\nNie jest to w\u0142a\u015bciwe miejsce, by wdawa\u0107 si\u0119 w szczeg\u00f3\u0142y i przywo\u0142ywa\u0107 konkretne wyniki, ale kr\u00f3tki szkic najwa\u017cniejszych osi\u0105gni\u0119\u0107 pozwoli w\u0142a\u015bciwie umiejscowi\u0107 dorobek Prof. G\u00f3reckiego na tle dokona\u0144 innych badaczy.\nWszyscy wiedz\u0105, jak trudnym i jak wa\u017cnym problemem jest przy sterowaniu automatycznym w systemach zamkni\u0119tych zjawisko niestabilno\u015bci. Najcz\u0119\u015bciej przejawia si\u0119 ono w tym, \u017ce w\u00a0sterowanym systemie dochodzi do uci\u0105\u017cliwych samowzbudnych drga\u0144 lub do niekontrolowanych proces\u00f3w aperiodycznych, prowadz\u0105cych do \u201eucieczki\u201d obiektu sterowania i cz\u0119sto do ostatecznej katastrofy. Zjawiska te s\u0105 niezwykle gro\u017ane i dlatego problemy niestabilno\u015bci i metody ich zwalczania s\u0105 badane na ca\u0142ym \u015bwiecie, stanowi\u0105c jedno z najwa\u017cniejszych wyzwa\u0144 wsp\u00f3\u0142czesnej automatyki. Ot\u00f3\u017c mi\u0142o jest mi stwierdzi\u0107, \u017ce do tej trudnej i ciekawej, \u201efrontowej\u201d dziedziny automatyki Profesor G\u00f3recki wni\u00f3s\u0142 sw\u00f3j znacz\u0105cy tw\u00f3rczy wk\u0142ad, rozwi\u0105zuj\u0105c kilka fundamentalnych problem\u00f3w z wykorzystaniem bardzo zaawansowanych metod matematycznych.\nWarto podkre\u015bli\u0107, \u017ce Profesor G\u00f3recki dokona\u0142 tego jeszcze w latach 50., czyli w\u00a0okresie dla automatyki w pe\u0142nym tego s\u0142owa znaczeniu pionierskim, i dlatego jest wsz\u0119dzie cytowany i\u00a0wskazywany jako jeden z tw\u00f3rc\u00f3w fundament\u00f3w, na kt\u00f3rych opiera si\u0119 dzi\u015b ca\u0142a dziedzina wsp\u00f3\u0142czesnej automatyki i robotyki. Na osi\u0105gni\u0119ciach Profesora G\u00f3reckiego bazowa\u0142y potem ca\u0142e pokolenia automatyk\u00f3w, a Jego uczniowie i wychowankowie od razu na starcie do kariery naukowej uzyskiwali przewag\u0119 nad innymi badaczami, ze wzgl\u0119du na pozycj\u0119 Mistrza, co zaowocowa\u0142o powstaniem i\u00a0wspania\u0142ym rozwojem na AGH w Krakowie unikatowej szko\u0142y naukowej.\nSzkole tej, b\u0119d\u0105cej prawdziwym \nopus vitae\n Profesora G\u00f3reckiego, po\u015bwi\u0119c\u0119 nieco miejsca dalej, teraz natomiast chcia\u0142bym wskaza\u0107 na dalsze wyniki naukowe, kt\u00f3re s\u0105 najbardziej znanym \u2013 w skali absolutnie mi\u0119dzynarodowej \u2013 osi\u0105gni\u0119ciem naukowym Profesora.\nWszyscy automatycy wiedz\u0105, \u017ce najtrudniejsze i najbardziej z\u0142o\u017cone problemy sterowania automatycznego pojawiaj\u0105 si\u0119 w specjalnej klasie system\u00f3w sterowania, a\u00a0mianowicie w\u00a0uk\u0142adach regulacji obejmuj\u0105cych obiekty z op\u00f3\u017anieniem. Obiekty tego typu s\u0105 szczeg\u00f3lnie niewdzi\u0119czne przy wszelkich pr\u00f3bach automatyzacji, poniewa\u017c op\u00f3\u017anienie powoduje, \u017ce skutki regulacji nie s\u0105 widoczne od razu i system steruj\u0105cy musi \u2013 do pewnego stopnia \u2013 sterowa\u0107 nadzorowanym obiektem \u201ena \u015blepo\u201d, antycypuj\u0105c jego przysz\u0142e zachowanie. Rodzi to ogromne trudno\u015bci praktyczne, na kt\u00f3re nak\u0142adaj\u0105 si\u0119 dodatkowo ogromne trudno\u015bci matematyczne przy pr\u00f3bach analizy i\u00a0syntezy takich system\u00f3w, poniewa\u017c do ich opisu trzeba stosowa\u0107 specjalne klasy r\u00f3wna\u0144 r\u00f3\u017cniczkowych z\u00a0odchylonym argumentem. Trzeba te\u017c definiowa\u0107 odmiennie warunki pocz\u0105tkowe i\u00a0brzegowe, a\u00a0ponadto pokonywa\u0107 trudno\u015bci polegaj\u0105ce mi\u0119dzy innymi na tym, \u017ce pr\u00f3by zastosowania\u00a0 do tych uk\u0142ad\u00f3w klasycznych in\u017cynierskich technik obliczeniowych powoduj\u0105 w niekt\u00f3rych przypadkach absolutn\u0105 niemo\u017cno\u015b\u0107 rozwi\u0105zania uzyskiwanych r\u00f3wna\u0144, a w innych przypadkach efekt pojawiania si\u0119 niesko\u0144czenie wielu rozwi\u0105za\u0144.\nWzmiankowane trudno\u015bci sprawi\u0142y, \u017ce badacze i naukowcy zajmuj\u0105cy si\u0119 analiz\u0105 i\u00a0syntez\u0105 system\u00f3w sterowania przez ca\u0142e lata unikali jak ognia zagadnie\u0144 zwi\u0105zanych z\u00a0uk\u0142adami z\u00a0op\u00f3\u017anieniem, chocia\u017c rodzi\u0142o to w obszarze zastosowa\u0144 automatyki mn\u00f3stwo problem\u00f3w praktycznych przy pr\u00f3bach automatyzacji odpowiednich proces\u00f3w, kt\u00f3re \u2013 co warto podkre\u015bli\u0107 \u2013 cz\u0119sto wyst\u0119puj\u0105 w praktyce, na przyk\u0142ad w papierniach lub w zak\u0142adach metalurgicznych. W\u0142a\u015bnie te trudno\u015bci, kt\u00f3re innych badaczy zniech\u0119ca\u0142y, stanowi\u0142y dla Profesora G\u00f3reckiego wyzwanie. Dlatego jako pierwszy w Polsce i jeden z pierwszych na \u015bwiecie podj\u0105\u0142 intensywne prace teoretyczne, zwi\u0105zane z tworzeniem \u2013 w\u0142a\u015bciwie w\u00a0pojedynk\u0119 \u2013 naukowych metod konstruowania system\u00f3w regulacji automatycznej obejmuj\u0105cych te w\u0142a\u015bnie najbardziej niewdzi\u0119czne obiekty. Profesor G\u00f3recki jako pierwszy rozpozna\u0142 pi\u0119trz\u0105ce si\u0119 w tym obszarze trudno\u015bci i jako pierwszy zaproponowa\u0142 rozwi\u0105zania, kt\u00f3re s\u0105 od tej pory stosowane i s\u0105 na trwale zwi\u0105zane z Jego nazwiskiem. Swoje dokonania w zakresie analizy i syntezy system\u00f3w automatyki dla obiekt\u00f3w z op\u00f3\u017anieniem Profesor G\u00f3recki publikowa\u0142 w najbardziej renomowanych periodykach naukowych, prezentowa\u0142 na najwi\u0119kszych konferencjach naukowych (cz\u0119sto jako zapraszany wyk\u0142adowca) a ponadto zebra\u0142 i opublikowa\u0142 w formie kilku monografii ksi\u0105\u017ckowych, kt\u00f3re by\u0142y wyr\u00f3\u017cniane najwy\u017cszymi nagrodami i ukazywa\u0142y si\u0119 w postaci t\u0142umacze\u0144 tak\u017ce w innych krajach. Nic wi\u0119c dziwnego, \u017ce prace Profesora G\u00f3reckiego z zakresu teorii i techniki sterowania obiektami z op\u00f3\u017anieniem s\u0105 do dzisiaj znane i cytowane na ca\u0142ym \u015bwiecie, a sam Profesor jest znan\u0105 i bardzo powa\u017can\u0105 Postaci\u0105 w ca\u0142ej opisywanej tu dziedzinie wiedzy, kt\u00f3ra w\u00a0mi\u0119dzyczasie \u2013 w\u0142a\u015bnie dzi\u0119ki jego pracom \u2013 bardzo si\u0119 rozwin\u0119\u0142a i okrzep\u0142a naukowo.\nNies\u0142ychanie wa\u017cne dla rozwoju automatyki by\u0142y tak\u017ce prace Profesora G\u00f3reckiego dotycz\u0105ce optymalizacji. W latach 60. prace te wskazywa\u0142y zupe\u0142nie nowe w tamtym okresie mo\u017cliwo\u015bci konstruowania uk\u0142ad\u00f3w regulacyjnych zapewniaj\u0105cych sterowanie optymalne i\u00a0adaptacyjne, za\u015b w latach 80. i 90. podejmowa\u0142y nies\u0142ychanie wa\u017cny i \u2013 znowu! \u2013 nies\u0142ychanie trudny problem optymalizacji wielokryterialnej.\nJak wiadomo, typowe zagadnienia optymalizacji, dla kt\u00f3rych Profesor G\u00f3recki wypracowa\u0142 liczne metody matematyczne w latach 60, polegaj\u0105 na tym, by automatycznie wybiera\u0107 najlepsze sterowanie \u2013 przy r\u00f3wnoczesnym zachowaniu wszystkich ogranicze\u0144. Przemawiaj\u0105cym do wyobra\u017ani przyk\u0142adem zadania tego typu jest zadanie przemieszczenia jakiego\u015b masywnego obiektu z jednego miejsca do drugiego w minimalnym czasie \u2013 przy zachowaniu wszystkich ogranicze\u0144 wynikaj\u0105cych z maksymalnych warto\u015bci dost\u0119pnych si\u0142, ograniczonej mocy sygna\u0142\u00f3w steruj\u0105cych, ogranicze\u0144 sumarycznej dost\u0119pnej energii itp. Zadania tego typu maj\u0105 bardzo du\u017ce znaczenie praktyczne, poniewa\u017c niemal zawsze podejmuj\u0105c jakie\u015b zadania staramy si\u0119 je wykona\u0107 maksymalnie szybko, maksymalnie sprawnie, maksymalnie oszcz\u0119dnie itp. \u2013 a to w\u0142a\u015bnie oznacza konieczno\u015b\u0107 si\u0119gni\u0119cia do metod sterowania optymalnego, kt\u00f3re umiemy ju\u017c dzi\u015b tworzy\u0107 mi\u0119dzy innymi dzi\u0119ki pracom Profesora G\u00f3reckiego.\nJednak po rozwi\u0105zaniu zada\u0144 daj\u0105cych si\u0119 sprowadzi\u0107 do jednego ustalonego kryterium \u2013 matematyczny talent, niespokojny duch i tw\u00f3rcza wyobra\u017ania Profesora G\u00f3reckiego poszukiwa\u0107 zacz\u0119\u0142y kolejnych wyzwa\u0144. Znalaz\u0142 je Profesor w zagadnieniach \npolioptymalizacji\n, kt\u00f3rymi zaj\u0105\u0142 si\u0119 jako jeden z pierwszych w latach 70. i kt\u00f3rymi zajmowa\u0142 si\u0119 a\u017c do \u015bmierci. Polioptymalizacja tym r\u00f3\u017cni si\u0119 od zwyk\u0142ej optymalizacji, kt\u00f3r\u0105 przed chwil\u0105 om\u00f3wi\u0142em, \u017ce w tym drugim przypadku poszukuj\u0105c najlepszych sterowa\u0144 musimy zapewni\u0107 najlepsze warto\u015bci r\u00f3wnocze\u015bnie dla kilku, niedaj\u0105cych si\u0119 sprowadzi\u0107 do wsp\u00f3lnego wska\u017anika, niezale\u017cnych kryteri\u00f3w. Tak wi\u0119c je\u015bli chcemy \u2013 przyk\u0142adowo \u2013 maksymalizowa\u0107 efekt ekonomiczny prowadzonej produkcji i jednocze\u015bnie chcemy minimalizowa\u0107 jej szkodliwo\u015b\u0107 ekologiczn\u0105 \u2013 to mamy do czynienia z zadaniem optymalizacji wielokryterialnej. W zadaniach tego typu, kt\u00f3rych mn\u00f3stwo staje przed nami w przypadku na przyk\u0142ad podejmowania decyzji politycznych, tradycyjne podej\u015bcia i tradycyjne metody matematyczne okazuj\u0105 si\u0119 zupe\u0142nie nieprzydatne, trzeba wi\u0119c szuka\u0107 nowych metod i nowych rozwi\u0105za\u0144. Tym w\u0142a\u015bnie zajmowa\u0142 si\u0119 Profesor G\u00f3recki przez wielu lat \u2013 i mia\u0142 w tym zakresie sukcesy, kt\u00f3re zyska\u0142y mu mi\u0119dzynarodowe uznanie.\nWymieni\u0142em wy\u017cej kilka obszar\u00f3w wsp\u00f3\u0142czesnej automatyki, w kt\u00f3rych prof. G\u00f3recki wni\u00f3s\u0142 sw\u00f3j niezwykle znacz\u0105cy, tw\u00f3rczy wk\u0142ad. Nie s\u0105 to jedyne obszary naukowe, w kt\u00f3rych mo\u017cna doszukiwa\u0107 si\u0119 jego sukces\u00f3w. Dodam wi\u0119c jeszcze kilka przyk\u0142ad\u00f3w, z g\u00f3ry zapowiadaj\u0105c, \u017ce nie b\u0119dzie to wykaz kompletny. Klasyczne (pochodz\u0105ce z lat 60.) prace Profesora G\u00f3reckiego dotycz\u0105ce oszacowa\u0144 ekstremalnych warto\u015bci b\u0142\u0119d\u00f3w regulacji w liniowych i nieliniowych systemach sterowania na trwale wesz\u0142y do kanonu wiedzy z zakresu teorii sterowania. Jego badania zwi\u0105zane z analiz\u0105 systemow\u0105 wyznaczy\u0142y w latach 80. jeden z g\u0142\u00f3wnych kierunk\u00f3w rozwoju zwi\u0105zanych z nowoczesn\u0105 automatyk\u0105. P\u00f3\u017aniej, mimo przebywania od dziesi\u0119ciu lat na emeryturze, Profesor G\u00f3recki bynajmniej nie zaniecha\u0142 tw\u00f3rczo\u015bci naukowej. Jego najnowszym (imponuj\u0105cym!) dzie\u0142em by\u0142a monografia: \nOptymalizacja i sterowanie system\u00f3w dynamicznych\n, wydana w 2006 roku i licz\u0105ca dok\u0142adnie 768 stronic. Ksi\u0105\u017cka ta ma by\u0107 r\u00f3wnie\u017c wydana w j\u0119zyku angielskim.\nDok\u0142adniejsze om\u00f3wienie i streszczenie konkretnych prac Profesora G\u00f3reckiego nie jest mo\u017cliwe w tym kr\u00f3tkim opracowaniu, przeto tutaj skoncentruj\u0119 si\u0119 na wskazaniu i pr\u00f3bie przybli\u017cenia Czytelnikom \nznaczenia \ntych wszystkich konkretnych i bardzo wa\u017cnych osi\u0105gni\u0119\u0107 naukowych Profesora G\u00f3reckiego. Na pierwszym miejscu w\u015br\u00f3d walor\u00f3w Jego prac naukowych postawi\u0142bym ich bardzo wysoki poziom matematyczny. Profesor G\u00f3recki, wsp\u00f3\u0142pracuj\u0105c przez wiele lat ze znakomitym matematykiem ksi\u0119dzem Turowiczem, wypracowa\u0142 znakomity warsztat formalny, kt\u00f3ry sprawi\u0142, \u017ce zosta\u0142 mi\u0119dzy innymi cz\u0142onkiem Polskiego oraz Ameryka\u0144skiego Towarzystwa Matematycznego. Staranne dopracowanie w\u00a0zakresie szczeg\u00f3\u0142\u00f3w matematycznych, a tak\u017ce dyscyplina i precyzja prac Profesora G\u00f3reckiego sprawi\u0142y, \u017ce jest On powszechnie uwa\u017cany za swoisty punkt odniesienia, wzorzec i idea\u0142 w\u00a0obszernej dziedzinie optymalizacji i teorii sterowania. Jak zapewne wszyscy Czytelnicy wiedz\u0105, by\u0142 On tak\u017ce powszechnie wskazywany jako tw\u00f3rca polskiej szko\u0142y naukowej w\u00a0zagadnieniach zwi\u0105zanych z analiz\u0105 stabilno\u015bci w\u00a0systemach sterowania, w zagadnieniach zwi\u0105zanych ze sterowaniem optymalnym i\u00a0adaptacyjnym, a zw\u0142aszcza w zagadnieniach analizy i syntezy uk\u0142ad\u00f3w regulacji z\u00a0op\u00f3\u017anieniem. Aktualnie zagadnienia te rozwi\u0105zuje si\u0119 najcz\u0119\u015bciej stosuj\u0105c gotowe modu\u0142y sterownik\u00f3w cyfrowych, a przy badaniu w\u0142a\u015bciwo\u015bci system\u00f3w sterowania korzysta si\u0119 z\u00a0technik symulacyjnych i metodyki \nComputer Aided Design\n, ale kiedy\u015b w\u0142a\u015bciwo\u015bci te trzeba by\u0142o przewidzie\u0107 teoretycznie na podstawie og\u00f3lnych rozwa\u017ca\u0144 analitycznych \u2013 i w tym zakresie Profesor G\u00f3recki by\u0142 niezr\u00f3wnanym mistrzem.\nJego absolutnie nieprzeci\u0119tne uzdolnienia matematyczne wraz z genialn\u0105 intuicj\u0105 in\u017cyniersk\u0105 sprawi\u0142y, \u017ce na przyk\u0142ad we wspomnianej wy\u017cej problematyce sterowania uk\u0142ad\u00f3w z op\u00f3\u017anieniem Profesor G\u00f3recki by\u0142 jedynym, o kt\u00f3rym mo\u017cna by\u0142o powiedzie\u0107, \u017ce wie w tych dziedzinach wszystko, co wiedzie\u0107 nale\u017cy i co wiedzie\u0107 mo\u017cna. R\u00f3wnie\u017c przy stosowaniu dzisiejszych, wysoce udoskonalonych metod sterowania komputerowego, w\u00a0kt\u00f3rych wiele algorytm\u00f3w i\u00a0metod jest \u201ezaszytych\u201d w kupowanych gotowych procesorach i\u00a0in\u017cynier automatyk nie musi wnika\u0107 w ich szczeg\u00f3\u0142y, warto mie\u0107 \u015bwiadomo\u015b\u0107, \u017ce ogromna cz\u0119\u015b\u0107 tego, co w automatyce jest obecnie rutynowo stosowanym standardem, zosta\u0142o odkryte i\u00a0po raz pierwszy opisane w\u0142a\u015bnie przez Profesora G\u00f3reckiego. Na tym niedaj\u0105cym si\u0119 zakwestionowa\u0107 fakcie by\u0142 oparty Jego ogromny i przez nikogo niekwestionowany Autorytet.\nObok osobistego wk\u0142adu badawczego w rozw\u00f3j automatyki, a zw\u0142aszcza teorii sterowania mia\u0142 Profesor G\u00f3recki ogromne zas\u0142ugi tak\u017ce na innym polu, a mianowicie w\u00a0obszarze kszta\u0142cenia kadr naukowych. Inspiruj\u0105c swoich wsp\u00f3\u0142pracownik\u00f3w i licznych uczni\u00f3w do podejmowania nowych zagadnie\u0144 naukowych a tak\u017ce kieruj\u0105c przez wiele lat Studium Doktoranckim przy swojej Katedrze, doprowadzi\u0142 Profesor G\u00f3recki do powstania ponad stu prac doktorskich, przy czym w ponad 90 przewodach pe\u0142ni\u0142 funkcj\u0119 promotora. Swoich uczni\u00f3w wychowank\u00f3w nie opuszcza\u0142 Profesor G\u00f3recki tak\u017ce p\u00f3\u017aniej, prowadz\u0105c ich i inspiruj\u0105c do dalszych etap\u00f3w rozwoju naukowego, w zwi\u0105zku z czym mo\u017cna wskaza\u0107 przynajmniej trzydzie\u015bci habilitacji, kt\u00f3re powsta\u0142y przy wydatnej pomocy Profesora G\u00f3reckiego a tak\u017ce wymieni\u0107 oko\u0142o dziesi\u0119ciu profesor\u00f3w (pracuj\u0105cych obecnie w Polsce i za granic\u0105), kt\u00f3rzy sw\u00f3j rozw\u00f3j naukowy i osi\u0105gni\u0119ty stopie\u0144 naukowy zawdzi\u0119czaj\u0105 w znacznym stopniu wsp\u00f3\u0142pracy naukowej z Profesorem G\u00f3reckim.\nTe wybitne osi\u0105gni\u0119cia na polu kszta\u0142cenia m\u0142odych kadr naukowych wywodz\u0105 si\u0119 z czterech cech osobowo\u015bci Profesora G\u00f3reckiego, kt\u00f3re chcia\u0142bym tu podkre\u015bli\u0107 i w kontek\u015bcie kszta\u0142cenia kadr szczeg\u00f3lnie uwypukli\u0107. Pierwsza cecha, niezb\u0119dna do tego by tak licznie gromadzi\u0107 i tak skutecznie inspirowa\u0107 uczni\u00f3w \u2013 to ogromna wiedza i inwencja badawcza. Ka\u017cdy, kto mia\u0142 w swoim \u017cyciu naukowym szcz\u0119\u015bcie spotka\u0107 Profesora G\u00f3reckiego \u2013 nie odchodzi\u0142 z pustymi r\u0119kami. Profesor na podstawie swoich studi\u00f3w literaturowych i ogromnej wiedzy potrafi\u0142 ka\u017cdemu wskaza\u0107 obiecuj\u0105cy i poci\u0105gaj\u0105cy obszar badawczy, w kt\u00f3rym z\u00a0regu\u0142y zainteresowany odnajdywa\u0142 zagadnienia naukowe, kt\u00f3re nie tylko pozwala\u0142y zdoby\u0107 stopie\u0144 naukowy, ale tak\u017ce formowa\u0142y i kszta\u0142towa\u0142y jego sylwetk\u0119 naukow\u0105 \u2013 cz\u0119sto na ca\u0142e \u017cycie. Drug\u0105 cech\u0105 osobowo\u015bci Profesora, kt\u00f3ra zaowocowa\u0142a tak \u015bwietnymi wynikami w\u00a0zakresie kszta\u0142cenia kadr \u2013 by\u0142a Jego ogromna \u017cyczliwo\u015b\u0107 dla ludzi. Ka\u017cdy, kto mia\u0142 szcz\u0119\u015bcie wsp\u00f3\u0142pracowa\u0107 z Profesorem by\u0142 pod wra\u017ceniem stopnia\u00a0identyfikowania si\u0119 przez Profesora z problemami i potrzebami Jego wsp\u00f3\u0142pracownik\u00f3w. Je\u015bli doktorant mia\u0142 problem, je\u015bli habilitant zabrn\u0105\u0142 w \u015blep\u0105 uliczk\u0119, je\u015bli kandydat do tytu\u0142u naukowego nie potrafi\u0142 oceni\u0107, czy jego dorobek jest ju\u017c wystarczaj\u0105cy \u2013 wystarczy\u0142o poprosi\u0107 o pomoc i uzyskiwa\u0142o si\u0119 cenne rady, kt\u00f3re zawsze trafia\u0142y w sedno zagadnienia, by\u0142y oparte na ogromnej m\u0105dro\u015bci Profesora i by\u0142y zawsze tak zbudowane, by w maksymalnym stopniu pom\u00f3c prosz\u0105cemu w\u00a0realizacji jego ambicji i aspiracji naukowych.\nDo wymienionych ju\u017c cech osobowo\u015bci Profesora G\u00f3reckiego doda\u0107 trzeba jego niewiarygodn\u0105 intuicj\u0119 i znajomo\u015b\u0107 ludzi. Decyzje Profesora w zakresie dobierania sobie wsp\u00f3\u0142pracownik\u00f3w by\u0142y zawsze uderzaj\u0105co trafne, a Jego wybory w zakresie znajdowania realizator\u00f3w dla konkretnych przedsi\u0119wzi\u0119\u0107 badawczych okazywa\u0142y si\u0119 po latach \u2013 praktycznie bez wyj\u0105tku \u2013 optymalne. Ludzie, kt\u00f3rym Profesor G\u00f3recki powierza\u0142 rozwi\u0105zanie okre\u015blonych zagadnie\u0144 naukowych czy organizacyjnych z regu\u0142y dysponowali odpowiedni\u0105 wiedz\u0105 i zdolno\u015bciami, by z powierzonych im zada\u0144 wywi\u0105za\u0107 si\u0119 z po\u017cytkiem dla nauki i z sukcesem w\u0142asnym \u2013 chocia\u017c cz\u0119sto subiektywnie \u017cywili obawy, czy dorosn\u0105 do stawianych im wymaga\u0144. Ta zdolno\u015b\u0107 optymalnego dopasowywania ludzi do problem\u00f3w dzia\u0142a\u0142a u Profesora G\u00f3reckiego r\u00f3wnie\u017c w drug\u0105 stron\u0119, to znaczy nie zdarzy\u0142o si\u0119, \u017ceby stawiaj\u0105c komu\u015b zadania ponad miar\u0119 jego mo\u017cliwo\u015bci doprowadzi\u0142 On do za\u0142amania i\u00a0frustracji, w zwi\u0105zku z czym stopnie naukowe i inne sukcesy pod opiek\u0105 Profesora zdobywali zar\u00f3wno ci najzdolniejsi, jak i ci, kt\u00f3rzy pracowito\u015bci\u0105 i wytrwa\u0142o\u015bci\u0105 nadrabiali brak lotno\u015bci umys\u0142u. Dzi\u0119ki umiej\u0119tnemu, niezwykle kulturalnemu i nacechowanemu \u017cyczliwo\u015bci\u0105, o kt\u00f3rej wcze\u015bniej m\u00f3wi\u0142em, post\u0119powaniu Profesora G\u00f3reckiego wszyscy Jego wsp\u00f3\u0142pracownicy byli w stanie, ka\u017cdy na sw\u00f3j spos\u00f3b, maksymalnie przyczyni\u0107 si\u0119 do rozwoju nauki, gdy\u017c zadania, jakie otrzymywali by\u0142y dok\u0142adnie na ich miar\u0119. W ten spos\u00f3b niezwyk\u0142y talent i wyczucie Profesora G\u00f3reckiego pozwala\u0142y wydoby\u0107 z ka\u017cdego z jego uczni\u00f3w to, co najlepsze \u2013 i to g\u0142\u00f3wnie zaowocowa\u0142o t\u0105 nies\u0142ychanie bogat\u0105 list\u0105 os\u00f3b, kt\u00f3rych kariera naukowa rozwin\u0119\u0142a si\u0119 dzi\u0119ki inicjatywie, ogromnej \u017cyczliwo\u015bci i opiece Naszego Mistrza. I wreszcie czwarta cecha osobowo\u015bci Profesora, kt\u00f3r\u0105 my wszyscy cenili\u015bmy sobie najwy\u017cej \u2013 jego niewzruszona sta\u0142o\u015b\u0107. Profesor G\u00f3recki, gdy ju\u017c obdarzy\u0142 kogo\u015b zaufaniem, wspomaga\u0142 go i wspiera\u0142 stale, niezawodnie i z pe\u0142nym po\u015bwi\u0119ceniem. Ka\u017cdy z nas, uczni\u00f3w Profesora, mo\u017ce sobie przypomnie\u0107 przynajmniej jedno takie wydarzenie, kiedy ca\u0142a kariera naukowa, ca\u0142y dorobek i ca\u0142a przysz\u0142o\u015b\u0107 sta\u0142y pod znakiem zapytania. W tych trudnych chwilach spotykali\u015bmy si\u0119 ze strony Naszego Mistrza zawsze z\u00a0pe\u0142nym, zdecydowanym i\u00a0skutecznym poparciem, co prowadzi\u0142o do unikania wielu nieszcz\u0119\u015b\u0107.\nNie ulega w\u0105tpliwo\u015bci, \u017ce wk\u0142ad Profesora G\u00f3reckiego do automatyki Polskiej i\u00a0\u015bwiatowej jest znacz\u0105cy, a w niekt\u00f3rych obszarach wr\u0119cz donios\u0142y. Nie ulega tak\u017ce w\u0105tpliwo\u015bci, \u017ce stworzy\u0142 on polsk\u0105 szko\u0142\u0119 teorii sterowania, kt\u00f3ra obecnie rozwija si\u0119 i ma liczne mi\u0119dzynarodowe sukcesy. Nie b\u0119dzie te\u017c \u017cadnej przesady w twierdzeniu, \u017ce Wydzia\u0142 Elektrotechniki, Automatyki, Informatyki i In\u017cynierii Biomedycznej Akademii G\u00f3rniczo-Hutniczej w jego obecnej postaci zosta\u0142 w decyduj\u0105cym stopniu ukszta\u0142towany w\u0142a\u015bnie dzi\u0119ki pracy oraz \u2013 co wa\u017cniejsze \u2013 dzi\u0119ki trafnym i dalekowzrocznym inicjatywom Profesora G\u00f3reckiego. Wreszcie b\u0119dzie tylko stwierdzeniem oczywistego faktu, je\u015bli powiem, \u017ce wypromowa\u0142 On i\u00a0ukszta\u0142towa\u0142 naukowo ogromn\u0105, wr\u0119cz rekordow\u0105 liczb\u0119 badaczy, kt\u00f3rzy ca\u0142\u0105 swoj\u0105 karier\u0119 naukow\u0105 zawdzi\u0119czaj\u0105 w\u0142a\u015bnie pracy i inspiracji Profesora G\u00f3reckiego.\nTeraz Go zabrak\u0142o, ale b\u0119dziemy nadal korzystali z Jego m\u0105dro\u015bci zawartej w licznych ksi\u0105\u017ckach i innych publikacjach, dzia\u0142aj\u0105c tak, by patrz\u0105c na nas z g\u00f3ry \u2013 nie musia\u0142 si\u0119 nas wstydzi\u0107!\n\nInformacje dla student\u00f3w i doktorant\u00f3w\n\nWszystkie aktualno\u015bci\n\nWydarzenia wydzia\u0142owe\n\nOsi\u0105gni\u0119cia\n\nStypendia i wyjazdy\n\nPraktyki, sta\u017ce, oferty pracy\n\nKonferencje, seminaria, wyk\u0142ady\n\nKonkursy", "metadata": {"url": "https://www.eaiib.agh.edu.pl/smutna-wiadomosc-zmarl-profesor-henryk-gorecki/", "title": "Smutna wiadomo\u015b\u0107 zmar\u0142 Profesor Henryk G\u00f3recki | Wydzia\u0142 Elektrotechniki, Automatyki, Informatyki i In\u017cynierii Biomedycznej AGH", "depth": 3, "duplicate": false, "content_hash": "67f65625fbf324747d2ed712b5dffab5", "word_count": 3355, "headings": [{"level": 1, "text": "Smutna wiadomo\u015b\u0107 zmar\u0142 Profesor Henryk G\u00f3recki"}, {"level": 2, "text": "Ryszard Tadeusiewicz"}, {"level": 2, "text": "Wspomnienie na temat prof. Henryka G\u00f3reckiego"}]}}