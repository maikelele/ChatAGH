{"content": "# Open AGH e-Podr\u0119czniki ko\u0144cz\u0105 10 lat! - CeLiID AGH\n\nURL: https://www.cel.agh.edu.pl/open-agh-e-podreczniki-10-lat/\nCrawled: 2025-03-19 21:16:46\n\nCeLiID AGH\n > \nArtyku\u0142y\n > \nTw\u00f3rz zasoby\n > \nOpen AGH e-Podr\u0119czniki ko\u0144cz\u0105 10 lat!\n\nKarolina Grodecka\n\n03.06.2024 \n\nArtyku\u0142 opublikowany 9 miesi\u0119cy i 16 dni temu.\n\n16 czerwca 2014, godz. 10:14. To wa\u017cna data w historii CeLiID. To data rozpocz\u0119cia pracy nad pierwszym e-podr\u0119cznikiem w ramach \nOpen AGH e-podr\u0119czniki.\n Szybka kalkulacja pokazuje, \u017ce wielkimi krokami zbli\u017camy si\u0119 do okr\u0105g\u0142ej\n 10 rocznicy e-podr\u0119cznik\u00f3w.\n\nDekada. To 120 miesi\u0119cy, 43 800 dni. Robi wra\u017cenie. W 10 lat mo\u017cna du\u017co osi\u0105gn\u0105\u0107, mo\u017cna tak\u017ce zako\u0144czy\u0107 projekty i zacz\u0105\u0107 nowe. W CeLiID pewne rzeczy s\u0105 jednak niezmienne. Kiedy w 2013 roku podj\u0119li\u015bmy si\u0119 wyzwania stworzenia e-podr\u0119cznik\u00f3w akademickich, mieli\u015bmy ich wizj\u0119, plany na rozw\u00f3j i ambicje do dzia\u0142ania. Dekad\u0119 p\u00f3\u017aniej nic si\u0119 nie zmieni\u0142o. Jeste\u015bmy my. S\u0105 z nami e-podr\u0119czniki. S\u0105 te\u017c autorzy i autorki. Mo\u017cemy og\u0142osi\u0107 sukces \ud83d\ude42\u00a0\n\nOpen AGH e-Podr\u0119czniki to baza \nrecenzowanych e-podr\u0119cznik\u00f3w,\n autorstwa dydaktyk\u00f3w i dydaktyczek AGH. Jako \njedyna uczelnia w Polsce\n dostarczamy tre\u015bci cyfrowe w spos\u00f3b ci\u0105g\u0142y, systemowy, zupe\u0142nie bez op\u0142at i dla wszystkich.\u00a0\n\nZnaj\u0105c fakty i liczby, zastan\u00f3wmy si\u0119 w czym tkwi \nsedno\n sukcesu i dlaczego uda\u0142o nam si\u0119 osi\u0105gn\u0105\u0107 takie efekty.\u00a0\n\n1. SYSTEMOWO\u015a\u0106 i STABILNO\u015a\u0106\u00a0\n\nUj\u0119cie e-podr\u0119cznik\u00f3w jako elementu strategii AGH jest wyrazem systemowego wsparcia dla ich rozwoju. Projekt wpisuje si\u0119 w realizacj\u0119\n celu strategicznego\n Uczelni jakim jest \ndoskonalenie jako\u015bci kszta\u0142cenia\n.\n\nFinansowe wsparcie\n e-podr\u0119cznik\u00f3w by\u0142o uj\u0119te w bud\u017cecie uczelni od samego pocz\u0105tku projektu. Decyzja W\u0142adz stworzy\u0142a optymalne warunki do pracy i planowania \u2013 zar\u00f3wno w aspekcie pisania tre\u015bci, zarz\u0105dzania tym procesem, jak i prac deweloperskich (utrzymanie i sta\u0142y rozw\u00f3j platformy publikacyjnej). R\u00f3wnolegle do wsparcia Uczelni, jako CeLiID pozyskiwali\u015bmy \ngranty na pisanie e-podr\u0119cznik\u00f3w\n. W ramach Europejskiego Funduszu Spo\u0142ecznego Programu Operacyjnego Wiedza Edukacja Rozw\u00f3j 2014-2020 zosta\u0142o opublikowanych 8 tytu\u0142\u00f3w.\n\nWszystko to zagwarantowa\u0142o \nstabilno\u015b\u0107 i ci\u0105g\u0142o\u015b\u0107\n trwania e-podr\u0119cznik\u00f3w. Autorzy i autorki maj\u0105 pewno\u015b\u0107, \u017ce napisane przez nich tre\u015bci nie znikn\u0105 w przysz\u0142o\u015bci, po zako\u0144czeniu finansowania projektu ze \u017ar\u00f3de\u0142 zewn\u0119trznych. Ma to niestety miejsce w cz\u0119\u015bci inicjatyw nakierowanych na tworzenie otwartych tre\u015bci, kt\u00f3re nie s\u0105 kontynuowane lub s\u0105 usuwane po zako\u0144czeniu finansowania projektowego.\u00a0\n\n2. EKOSYSTEM\n\nW momencie precyzowania wizji e-podr\u0119cznik\u00f3w AGH, poczynili\u015bmy za\u0142o\u017cenie, \u017ce ma to by\u0107 \nprojekt w\u0142\u0105czaj\u0105cy\n, w kt\u00f3ry mo\u017ce zaanga\u017cowa\u0107 si\u0119 \nca\u0142a spo\u0142eczno\u015b\u0107 uczelni\n. Ten swoisty ekosystem oddaje \nwielopodmiotowo\u015b\u0107 otwartych e-podr\u0119cznik\u00f3w\n. Wsp\u00f3\u0142tworz\u0105 go dydaktycy i dydaktyczni, doktoranci/ki, osoby studiuj\u0105ce, pracownicy i pracowniczki biblioteki, W\u0142adze uczelni, sama uczenia jako struktura oraz personel projektu. Osoby prowadz\u0105ce zaj\u0119cia s\u0105 autorami i redaktorami tre\u015bci. Osoby studiuj\u0105ce pisz\u0105 prace licencjackie i magisterskie rozwijaj\u0105ce platform\u0119 redakcyjn\u0105 (w sumie 7 zrealizowanych prac mi\u0119dzy 2017-2023). Bibliotekarze konsultowali projekt metadanych. W\u0142adze uczelni s\u0105 r\u00f3wnie\u017c autorami e-podr\u0119cznik\u00f3w. Staj\u0105 si\u0119 zatem \nambasadorami otwarto\u015bci w AGH\n (3 tytu\u0142y z fizyki i 2 z geologii), daj\u0105c tym wyraz poparcia dla idei Otwartych Zasob\u00f3w Edukacyjnych.\n\n3. DOCENIENIE\n\nZ bada\u0144 \nDo\u015bwiadcze\u0144 Dydaktyk\u00f3w w roku akademickim 2022/23\n wynika, \u017ce osoby pracuj\u0105ce w AGH bardzo potrzebuj\u0105 r\u00f3\u017cnych form doceniania wykonywanej przez nich pracy. Badani dydaktycy i dydaktyczki czuj\u0105 si\u0119 doceniani za prac\u0119 dydaktyczn\u0105 przez student\u00f3w i studentki (73% respondent\u00f3w), natomiast odwrotna sytuacja dotyczy wydzia\u0142u oraz uczelni \u2013 na tym poziomie czuj\u0105 si\u0119 niedocenieni (odpowiednio 32% i 23%).\u00a0\n\nZ tego powodu zadbali\u015bmy, aby formy doceniania za e-podr\u0119czniki by\u0142y bardzo konkretne. Do\u0142o\u017cyli\u015bmy stara\u0144, aby podr\u0119czniki \nliczy\u0142y si\u0119 do dorobku naukowego\n autor\u00f3w i autorek. Podr\u0119czniki s\u0105 recenzowane (2 recenzje poza AGH). Maj\u0105 ISBN.\u00a0 Dzi\u0119ki temu s\u0105 traktowane jako monografie i s\u0105 punktowane (80 pkt).\n\nPo drugie, nasi dydaktycy do\u0142\u0105czaj\u0105 wykaz napisanych e-podr\u0119cznik\u00f3w podczas \nokresowej oceny pracy dydaktycznej\n oraz jako podstawa do wyst\u0105pienia o \nnagrod\u0119 dydaktyczn\u0105\n w ramach programu \nInicjatywa Doskona\u0142o\u015bci Uczelnia Badawcza.\u00a0\n\nPo trzecie, nie bez znaczenia jest fakt, \u017ce autorzy i autorki otrzymuj\u0105 tak\u017ce \nwynagrodzenie\n za opracowanie e-podr\u0119cznika, co stanowi formalne docenienie ze strony Uczelni.\u00a0\n\n4. NOWOCZESNO\u015a\u0106\n\nG\u0142\u00f3wn\u0105 grup\u0105 docelow\u0105 e-podr\u0119cznik\u00f3w s\u0105 osoby studiuj\u0105ce i ucz\u0105ce si\u0119. Pracuj\u0105c nad za\u0142o\u017ceniami i planami na rozw\u00f3j projektu, analizujemy dane zastane na temat potrzeb pokolenia Z. Z bada\u0144 przeprowadzonych Infuture Institute (Natalia Hatalska \u201c\nGen Z: Jak rozumie\u0107 dzi\u015b generacj\u0119 jutra\n\u201d 2019) wynika, \u017ce osoby studiuj\u0105ce s\u0105 cyfrowymi rezydentami. 26% badanych z pokolenia Z deklaruje, \u017ce \u015bwiat cyfrowy i fizyczny stanowi\u0105 dla nich jedn\u0105 rzeczywisto\u015b\u0107. Innymi s\u0142owy, je\u015bli czego\u015b nie ma online to nie istnieje.\u00a0\n\nW zwi\u0105zku z tym zdecydowali\u015bmy si\u0119 na\n odwr\u00f3cony model publikowania\n. E-podr\u0119czniki s\u0105 \u201cdigital born\u201d. Od pocz\u0105tku tworzone i publikowane online na autorskiej platformie opartej o Overleafa i system zarz\u0105dzania tre\u015bci\u0105 Symphony. Zapewniamy eksport do r\u00f3\u017cnych format\u00f3w. G\u0142\u00f3wnie do PDF do druku, ale tak\u017ce do format\u00f3w mobilnych i otwartych do edycji.\u00a0\n\nOdwr\u00f3cona strategia publikowania \nskraca czas publikacji \ne-podr\u0119cznik\u00f3w. Dzi\u0119ki temu osoby studiuj\u0105ce jeszcze w swoim cyklu studiowania, otrzymuj\u0105 produkt aktualny i odpowiadaj\u0105cy na ich potrzeby.\u00a0\n\n5. OTWARTO\u015a\u0106\n\nNiezmiennym za\u0142o\u017ceniem e-podr\u0119cznik\u00f3w Open AGH jest ich \notwarto\u015b\u0107\n. W praktyce polega ona na nieograniczonym publicznym dost\u0119pie do tre\u015bci dla wszystkich dzi\u0119ki licencji \nCreative Commons BY-SA\n.\n\nOtwarto\u015b\u0107 ma du\u017cy wp\u0142yw na \nwidoczno\u015b\u0107\n e-podr\u0119cznik\u00f3w i samych autor\u00f3w i autorek. Dzi\u0119ki wybranej licencji CC tre\u015bci s\u0105 \n\u0142atwo wyszukiwalne\n. Tw\u00f3rcy cyfrowych podr\u0119cznik\u00f3w bardzo to doceniaj\u0105 poniewa\u017c zale\u017cy im na dotarciu z tre\u015bciami do \nszerokiego grona odbiorc\u00f3w\n. Odwr\u00f3cony model publikowania i otwarto\u015bci sprawia, \u017ce e-podr\u0119czniki nie s\u0105 ograniczone do druku w niskim nak\u0142adzie egzemplarzy, kt\u00f3ry szybko mo\u017ce si\u0119 wyczerpa\u0107 i nie by\u0107 wznawiany.\u00a0\nAutorzy i autorki decyduj\u0105c si\u0119 na publikacj\u0119 e-podr\u0119cznika na licencji CC, wykazuj\u0105 tak\u017ce swoj\u0105 otwarto\u015b\u0107 na \nspo\u0142eczne recenzowanie\n. Osoby korzystaj\u0105ce zg\u0142aszaj\u0105 do CeLiID sugestie poprawek. S\u0105 one konsultowane z autorami i autorkami, a nast\u0119pnie wprowadzane na bie\u017c\u0105co. Dzi\u0119ki temu e-podr\u0119czniki s\u0105 stale doskonalone i podlegaj\u0105 cyklicznemu procesowi recenzji.\n\nZapraszamy do korzystania z zasob\u00f3w Open AGH e-Podr\u0119czniki. Wraz z nowym rokiem akademickim planujemy publikacj\u0119 kolejnych nowo\u015bci. Stay tuned \ud83d\ude42\n\nArtyku\u0142y\nKategorie\n\nMo\u017ce Ci\u0119 te\u017c zainteresowa\u0107\n\nE-podr\u0119cznik \u201cPodstawy chemii nieorganicznej\u201d\nartyku\u0142\nOtwarty kurs: Elementy geofizyki og\u00f3lnej\nartyku\u0142\nPrzewodnik po Otwartych Zasobach Edukacyjnych\nartyku\u0142", "metadata": {"url": "https://www.cel.agh.edu.pl/open-agh-e-podreczniki-10-lat/", "title": "Open AGH e-Podr\u0119czniki ko\u0144cz\u0105 10 lat! - CeLiID AGH", "depth": 2, "duplicate": false, "content_hash": "a9dcaf2500917883a164c623a5ac66ab", "word_count": 938, "headings": [{"level": 4, "text": "1. SYSTEMOWO\u015a\u0106 i STABILNO\u015a\u0106"}, {"level": 4, "text": "2. EKOSYSTEM"}, {"level": 4, "text": "3. DOCENIENIE"}, {"level": 4, "text": "4. NOWOCZESNO\u015a\u0106"}, {"level": 4, "text": "5. OTWARTO\u015a\u0106"}, {"level": 1, "text": "Mo\u017ce Ci\u0119 te\u017c zainteresowa\u0107"}, {"level": 3, "text": "E-podr\u0119cznik \u201cPodstawy chemii nieorganicznej\u201d"}, {"level": 3, "text": "Otwarty kurs: Elementy geofizyki og\u00f3lnej"}, {"level": 3, "text": "Przewodnik po Otwartych Zasobach Edukacyjnych"}]}}