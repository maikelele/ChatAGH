{"content": "# Grant na wsparcie zespo\u0142u badawczego dla naukowca z AGH-- Serwis Akademii G\u00f3rniczo-Hutniczej \n\nURL: https://www.agh.edu.pl/aktualnosci/detail/grant-na-wsparcie-zespolu-badawczego-dla-naukowca-z-agh\nCrawled: 2025-03-19 21:14:21\n\nfot. Dreamstime \n\n Grant na wsparcie zespo\u0142u badawczego dla naukowca z AGH \n\n 04/03/2025 \n\n granty \n badania i nauka \n\n Narodowe Centrum Nauki og\u0142osi\u0142o wyniki konkursu SONATA BIS 14. W gronie laureatek i laureat\u00f3w, kt\u00f3rzy utworz\u0105 nowe zespo\u0142y badawcze, jest naukowiec z AGH. Dr hab. Piotr Kotko, prof. AGH z Wydzia\u0142u Fizyki i Informatyki Stosowanej otrzyma 1 969 690 z\u0142 na wsparcie zespo\u0142u badawczego realizuj\u0105cego projekt pt. \u201eNowe perturbacyjne i nieperturbacyjne metody QCD w re\u017cimie g\u0119stej materii gluonowej\u201d. \n\nOpis projektu\n\nWszystkie znane cz\u0105stki elementarne oraz oddzia\u0142ywania (z wyj\u0105tkiem grawitacji) s\u0105 zawarte w tzw. Modelu Standardowym. Dostarcza on matematycznego opisu tych si\u0142 przy pomocy p\u00f3l kwantowych. Opr\u00f3cz znanych z \u017cycia codziennego oddzia\u0142ywa\u0144 elektromagnetycznych, opisanych polami elektron\u00f3w i foton\u00f3w, oraz oddzia\u0142ywa\u0144 tzw. s\u0142abych, kt\u00f3re np. s\u0105 odpowiedzialne za niekt\u00f3re rozpady radioaktywne, Model Standardowy opisuje oddzia\u0142ywania silne, rz\u0105dz\u0105ce struktur\u0105 tzw. hadron\u00f3w, czyli cz\u0105stek zbudowanych z kwark\u00f3w i gluon\u00f3w. Sama teoria oddzia\u0142ywa\u0144 kwark\u00f3w i gluon\u00f3w jest nazywana chromodynamik\u0105 kwantow\u0105 (ang. \nquantum chromodynamics\n, QCD). Kwarki s\u0105 cz\u0105stkami nieco podobnymi do elektron\u00f3w, ale opr\u00f3cz mniejszego (u\u0142amkowego) \u0142adunku elektrycznego, maj\u0105 dodatkowy rodzaj \u0142adunku, zwany kolorem. Gluony wymieniaj\u0105 kolor mi\u0119dzy kwarkami, czyli s\u0105 odpowiedzialne za oddzia\u0142ywania kolorowe kwark\u00f3w. Ponadto, gluony mog\u0105 oddzia\u0142ywa\u0107 ze sob\u0105, co czyni QCD teori\u0105 bardzo skomplikowan\u0105. Interesuj\u0105cym aspektem teorii, jest to, \u017ce cz\u0105stki zbudowane z kwark\u00f3w i gluon\u00f3w obserwowane w przyrodzie, nie posiadaj\u0105 koloru. Jest to tzw. uwi\u0119zienie koloru.\n\nInn\u0105 cech\u0105 hadron\u00f3w, bezpo\u015brednio zwi\u0105zan\u0105 z tematem projektu, jest ich tajemnicze zachowanie przy zderzeniach zachodz\u0105cych z pr\u0119dko\u015bci\u0105 blisk\u0105 pr\u0119dko\u015bci \u015bwiat\u0142a. Wyobra\u017amy sobie cz\u0105stk\u0119 pr\u00f3bkuj\u0105c\u0105 taki rozp\u0119dzony hadron. Mo\u017ce to by\u0107 kwark lub gluon z innego rozp\u0119dzonego hadronu, lub np. foton. Cz\u0105stka pr\u00f3bkuj\u0105ca typowo zderza si\u0119 z jednym kwarkiem lub gluonem, ale okazuje si\u0119, \u017ce g\u0119sto\u015b\u0107 gluon\u00f3w szybko ro\u015bnie z energi\u0105 zderzenia, a\u017c w ko\u0144cu gluony dominuj\u0105 i \u201ewype\u0142niaj\u0105\u201d ca\u0142y hadron. Mo\u017cna zada\u0107 pytanie, co stanie si\u0119, gdy wci\u0105\u017c b\u0119dziemy zwi\u0119ksza\u0107 energi\u0119? Obliczenia teoretyczne pokazuj\u0105, \u017ce gluony tworz\u0105 rodzaj kondensatu, kt\u00f3ry ma pewne kolektywne w\u0142a\u015bciwo\u015bci. Przy dalszym zwi\u0119kszaniu energii, g\u0119sto\u015b\u0107 gluon\u00f3w przestaje rosn\u0105\u0107\u2013 jest to tzw. zjawisko saturacji glon\u00f3w. Jest ono zwi\u0105zane z fundamentaln\u0105 w\u0142asno\u015bci\u0105 p\u00f3l gluonowych, kt\u00f3re s\u0105 rz\u0105dz\u0105ce nieliniowymi r\u00f3wnaniami pola. Najwa\u017cniejszym obecnym eksperymentem z hadronami rozp\u0119dzonymi do bardzo du\u017cej pr\u0119dko\u015bci jest Large Hadron Collider (LHC) w CERN, ale nie ka\u017cde zderzenie zachodzi z udzia\u0142em hadronu, kt\u00f3ry jest w stanie saturacji gluon\u00f3w. Takie przypadki mo\u017cna odfiltrowa\u0107 dzi\u0119ki detektorom (a w\u0142a\u015bciwie ich cz\u0119\u015bci\u0105, zwan\u0105 kalorymetrem) cz\u0105stek wyprodukowanych pod ma\u0142ymi k\u0105tami. Planuje si\u0119 rozszerzenie niekt\u00f3rych obecnych detektor\u00f3w o takie kalorymetry o doskona\u0142ej rozdzielczo\u015bci. Innym kluczowym eksperymentem w kontek\u015bcie poszukiwa\u0144 efekt\u00f3w saturacji jest Electron Ion Collider (EIC), kt\u00f3ry zostanie zbudowany w USA. Mimo podj\u0119tych pr\u00f3b, nie uda\u0142o si\u0119 do tej pory jednoznacznie potwierdzi\u0107 istnienia staturacji gluon\u00f3w, cho\u0107 mo\u017cna si\u0119 doszuka\u0107 jej znamion w danych eksperymentalnych.\n\nProjekt ma na celu stworzenie nowych narz\u0119dzi teoretycznych, kt\u00f3re umo\u017cliwi\u0105 obliczenia z du\u017c\u0105 precyzj\u0105 wielko\u015bci mierzalnych czu\u0142ych na saturacj\u0119 gluon\u00f3w, kt\u00f3re nast\u0119pnie b\u0119dzie mo\u017cna por\u00f3wna\u0107 z wynikami do\u015bwiadcze\u0144. Metody te musz\u0105 obejmowa\u0107 opis proces\u00f3w z elementarnymi cz\u0105stkami oddzia\u0142ywa\u0144 silnych (kwarki, gluony), jak i opis samych hadron\u00f3w przy wysokich energiach. Aby tego dokona\u0107, zesp\u00f3\u0142 rozszerzy najnowsze metody kwantowej teorii pola, oraz pewne istniej\u0105ce metody, nieu\u017cywane do tej pory w re\u017cimie saturacji gluon\u00f3w. Celem projektu jest jednak nie tylko budowanie formalizmu teoretycznego, ale r\u00f3wnie\u017c jego implementacja w postaci programu komputerowego umo\u017cliwiaj\u0105cego obliczenia obserwowalnych efekt\u00f3w saturacji gluon\u00f3w w zderzaczu LHC oraz EIC. Obliczenia takie s\u0105 niezb\u0119dne, aby by\u0142o mo\u017cliwe odkrycie tego fascynuj\u0105cego stanu materii.\n\n***\n\nPodstawowym celem konkursu SONATA BIS jest wsparcie utworzenia nowych zespo\u0142\u00f3w badawczych, prowadz\u0105cych badania naukowe o charakterze podstawowym. Jego 14. edycja by\u0142a skierowana do badaczek i badaczy, kt\u00f3rzy uzyskali stopie\u0144 doktora w okresie od 1 stycznia 2012 r. do 31 grudnia 2019 r. Aby wzi\u0105\u0107 w nim udzia\u0142, musieli wykaza\u0107 w swoim dorobku co najmniej opublikowan\u0105 lub przyj\u0119t\u0105 do druku prac\u0119, a w przypadku dzia\u0142alno\u015bci naukowej w zakresie tw\u00f3rczo\u015bci i sztuki \u2013 przynajmniej jedn\u0105 prac\u0119 opublikowan\u0105 lub przyj\u0119t\u0105 do druku lub przynajmniej jedno dokonanie artystyczne b\u0105d\u017a artystyczno-naukowe.\n\nNa konkurs sp\u0142yn\u0119\u0142o 417 wniosk\u00f3w. Granty przyznano 63 naukowczyniom i naukowcom. Bud\u017cet wszystkich sfinansowanych projekt\u00f3w to \u0142\u0105cznie niemal 206 mln z\u0142.\n\nPowr\u00f3t", "metadata": {"url": "https://www.agh.edu.pl/aktualnosci/detail/grant-na-wsparcie-zespolu-badawczego-dla-naukowca-z-agh", "title": "Grant na wsparcie zespo\u0142u badawczego dla naukowca z AGH-- Serwis Akademii G\u00f3rniczo-Hutniczej ", "depth": 2, "duplicate": false, "content_hash": "a66542351f4ce2d38cb37ac6a0e1ba49", "word_count": 665, "headings": [{"level": 1, "text": "Grant na wsparcie zespo\u0142u badawczego dla naukowca z AGH"}, {"level": 2, "text": "Inne artyku\u0142y z kategorii Nauka"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}