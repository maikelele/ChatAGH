{"content": "# Zmar\u0142 prof. Stanis\u0142aw Pytko-- Serwis Akademii G\u00f3rniczo-Hutniczej \n\nURL: https://www.agh.edu.pl/aktualnosci/info/article/zmarl-prof-stanislaw-pytko/\nCrawled: 2025-03-19 22:34:15\n\nZmar\u0142 prof. Stanis\u0142aw Pytko \n\n 28/03/2018 \n\nZ g\u0142\u0119bokim \u017calem informujemy o \u015bmierci prof. dr. hab. in\u017c. Stanis\u0142awa Pytko, Profesora Honorowego AGH, wieloletniego pracownika Wydzia\u0142u In\u017cynierii Mechanicznej i Robotyki.\n\nProfesor przez 20 lat by\u0142 zast\u0119pc\u0105 dyrektora Instytutu Podstaw Budowy Maszyn AGH, pe\u0142ni\u0105c w tym czasie funkcj\u0119 zast\u0119pcy dyrektora ds. dydaktycznych, a nast\u0119pnie ds. naukowych. By\u0142 cz\u0142onkiem rad naukowych: Instytutu Maszyn Przep\u0142ywowych Polskiej Akademii Nauk (PAN), O\u015brodka Badawczo-Rozwojowego Huty Stalowa Wola, Instytutu Technologii Nafty, CB Urz\u0105dze\u0144 Ch\u0142odniczych w Krakowie.\n\nW latach 1970\u20131990 pe\u0142ni\u0142 funkcj\u0119 zast\u0119pcy redaktora naczelnego kwartalnika PAN \u201eZagadnienia Eksploatacji Maszyn\u201d. Od roku 1985 by\u0142 Przewodnicz\u0105cym Rady Programowej dwumiesi\u0119cznika \u201eTribologia\u201d. Cz\u0142onek mi\u0119dzynarodowych rad naukowych czasopism z tribologii w Rosji, Bia\u0142orusi i w dawnej Jugos\u0142awii. By\u0142 sta\u0142ym recenzentem czasopisma mi\u0119dzynarodowego \u201eWear\" w Wielkiej Brytanii. Opublikowa\u0142 ponad 400 prac naukowych i naukowo-technicznych, z czego ponad 100 zosta\u0142o wydanych za granic\u0105.\n\nW 1995 r. w uznaniu osi\u0105gni\u0119\u0107 naukowych, wdro\u017ceniowych oraz za zas\u0142ugi w kszta\u0142ceniu w zakresie tribologii Mi\u0119dzynarodowa Rada Tribologiczna w Londynie przyzna\u0142a Profesorowi \u201eZ\u0142oty Medal\" (24 medal przyznany na \u015bwiecie, pierwszy przyznany Polakowi). Za wk\u0142ad w tribologi\u0119 i pomoc naukowcom innych kraj\u00f3w zosta\u0142 wyr\u00f3\u017cniony tytu\u0142em Honorowego Profesora w Rybi\u0144skiej Pa\u0144stwowej Lotniczo-Technologicznej Akademii w Rosji, w Pa\u0144stwowej Hakaskiej Politechnice w Abakanie w Rosji oraz tytu\u0142em doktora honoris causa w Instytucie Badawczym Metalo-Polimer\u00f3w w Homlu \u2013 Narodowej Akademii Nauk Bia\u0142orusi.\n\nZa osi\u0105gni\u0119cia naukowe i wdro\u017ceniowe zosta\u0142 przyj\u0119ty do Akademii In\u017cynierskiej w Polsce, Akademii In\u017cynierskiej Transportu Ukrainy, Akademii In\u017cynierskiej ds. Jako\u015bci w Rosji, Komitetu Doradczego Instytutu Biograficznego Stan\u00f3w Zjednoczonych Ameryki oraz Anglii.\n\nOd 1970 r. by\u0142 cz\u0142onkiem Komitetu Budowy Maszyn PAN, cz\u0142onkiem Komisji Motoryzacji i Komisji Mechaniki Stosowanej Oddzia\u0142u PAN w Krakowie. Od 1990 r. by\u0142 prezesem Polskiego Towarzystwa Tribologicznego, a po 2005 r. zosta\u0142 jego honorowym prezesem. By\u0142 wiceprezydentem Mi\u0119dzynarodowej Rady Tribologicznej w Londynie oraz przewodnicz\u0105cym i organizatorem mi\u0119dzynarodowych naukowych sympozj\u00f3w tribologicznych.\n\nOdznaczony: Krzy\u017cem Oficerskim i Kawalerskim Orderu Odrodzenia Polski, Z\u0142otym Krzy\u017cem Zas\u0142ugi, Medalem Komisji Edukacji Narodowej, Br\u0105zowym Medalem \u201eZa zas\u0142ugi dla obronno\u015bci kraju\u201d oraz wieloma odznakami regionalnymi. By\u0142 honorowym cz\u0142onkiem \u201eStowarzyszenia Wychowank\u00f3w Akademii G\u00f3rniczo-Hutniczej\u201d oraz pierwszym Honorowym Obywatelem Gminy Pacan\u00f3w.\n\nRodzinie Zmar\u0142ego wyrazy g\u0142\u0119bokiego wsp\u00f3\u0142czucia sk\u0142adaj\u0105 Rektor, Senat oraz ca\u0142a spo\u0142eczno\u015b\u0107 akademicka Akademii G\u00f3rniczo-Hutniczej. \n\nInformacja o pogrzebie\n\nUroczysto\u015bci pogrzebowe odb\u0119d\u0105 si\u0119 28 marca 2018 r. \nRozpoczn\u0105 si\u0119 o godz. 12.00 msz\u0105 \u015bw. w Bazylice Naj\u015bwi\u0119tszego Serca Pana Jezusa (oo. Jezuit\u00f3w) przy ul. Kopernika 26 w Krakowie.\nO godz. 13.40 nast\u0105pi odprowadzenie Zmar\u0142ego do grobowca rodzinnego od g\u0142\u00f3wnej bramy Cmentarza Rakowickiego.\n\nPowr\u00f3t", "metadata": {"url": "https://www.agh.edu.pl/aktualnosci/info/article/zmarl-prof-stanislaw-pytko/", "title": "Zmar\u0142 prof. Stanis\u0142aw Pytko-- Serwis Akademii G\u00f3rniczo-Hutniczej ", "depth": 3, "duplicate": false, "content_hash": "831e06a848aed90f7cec0fddda92427e", "word_count": 396, "headings": [{"level": 1, "text": "Aktualno\u015bci"}, {"level": 3, "text": "Informacja o pogrzebie"}, {"level": 2, "text": "Inne artyku\u0142y"}, {"level": 2, "text": "Najnowsze artyku\u0142y"}, {"level": 2, "text": "Stopka"}]}}